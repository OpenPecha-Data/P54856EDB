samayaparipālanavidhiḥ

samayaparipālakānāmeva śīghraṃ siddhirbhavatīti samayāḥ katiciducyante| tathā ca śabarapādīyasādhane-

varaṃ prāṇaparityāgo varaṃ mṛtyusamāgamaḥ|

yadi siddhiṃ parāmicchan rakṣayetsamayaṃ sadā||

piśuneṣu ca dayācittaṃ na tyājyam| suśīlānāmaparādhināṃ nābhicāro vidheyaḥ| lābhasatkārādyarthamātmaguṇodbhedaḥ
pariharaṇīyaḥ| bhayamānamadakrodhalobhamohādayo nivāraṇīyāḥ| vāmācāra
eva sadā bhavet| mantradevatayorna bhedaḥ kāryaḥ| prakṛtipariśuddhimadhimucya lokāvadhyānamanurakṣya
bhakṣyābhakṣyavicāraḥ pariharaṇīyaḥ| duṣkaracaryayā nātyantamātmā khedayitavyaḥ|
yoṣito nāvamantavyā viśeṣato mudrādhāriṇyaḥ|

styānamiddhamauddhatyādikaṃ ca pariharaṇīyam| mūlāpattayaścāṣṭau pariharaṇīyāḥ| sarvadā sattvakāryeṣu
dakṣo bhavet| snānādiparicaryā yatnato  vidheyāḥ|

evameva parān svakārye niyojayet|

sarvaśaṅkāvinirmuktaḥ sarvadvandvavivarjitaḥ||

siṃhavadviharet yogī| ete cānye ca samayāstatroktāḥ paripālanīyāḥ| śabarapādīyasādhanoktāśca
samayāścintanīyāḥ|

iti samayaparipālanavidhiḥ|

śrīmadvikramaśīladevamahāvihārīyamahāpaṇḍitabhikṣuvīryaśrīmitraviracitā marmakalikānāma tattvajñānasaṃsiddhipañjikā
samāptā|

anena yatkṛtaṃ puṇyaṃ likhatā tattvapañjikām|

tenāstu nikhilo loko jñānasaṃsiddhibhājanam||

vyalekhi pustakarājaṃ cchāttravijayarakṣitena dinapañcakena niṣpattīyaṃ (nnedaṃ)pustakam|

śaśāṅkabinduviṣayagatābdamāghe'śite bhūmisute daśamyām|

āṣāḍhapūrvavariyānayoge śrutaṃ tadā śrīraṇameghapālaiḥ||

śrīmarmakalikāsārāṃ tattvajñānasya pañjikām|

śrutāṃ pañcādhirājena meghapālena dhīmatā||

