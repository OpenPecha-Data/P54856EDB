[atha bāhyārcanavidhiḥ]vijanaṃ mano'nukūlasthānaṃ nāthāṅkakaḥ praviśya sudhīḥ |tatra sukumāramāsanamupaviśya
vibhāvayecchuddhim

bhāvanāsthānamāha-vijanamityādi| śuddhiṃ viśuddhiṃ śūnyatāṃ vibhāvayediti sambandhaḥ,tadbhāvanāyaiva
prākṛtāhaṅkāravyudāsāt| athavā adhimātrasattvānāṃ śūnyataiva paraṃ rakṣeti prathamataḥ
śūnyataiva bhāvyā| uktañca-tathataiva paraṃ rakṣā vighnāccittavinirmitāt|sarvatra sarvadharmāṇāṃ
viśuddhistathataiva hi||kiṃkṛtvetyāha-vijanaṃ janarahitaṃ sthānaṃ praviśya| manonukūlamiti|
manasaḥ prasādajanakam| tatreti tasmin vijane| āsanamupaviśyeti| āsanamāśritya|
sukumāramiti| sukhasparśam| nāthāṅkaka iti| nāthaḥ śrīgurustadaṅkaṃ taccihnaṃ kaṃ śiro
yasya sa nāthāṅkakaḥ| sudhīḥ niṣkala (luṣa)matiḥ| yoginī mayā'dhikṛteyaṃ bhagavatī,atra
ca mahatāmevādhikāra iti guruṇā pratipāditaviśeṣo'pi likhyate| sudhīḥ śuddhiṃ cetaso nairmalyaṃ
vibhāvayedutpādayediti sambandhaḥ| śobhanā dhīrbāhyaprajñā adhyātmaprajñā vā yasya sa
sudhīḥ,saprajña ityarthaḥ|"saiva bhagavatī prajñā dhīti buddhaiḥ prakalpitā"iti hevajravacanāt|
kutra sthitvetyāha - āsanamupaviśyeti| āsyate vajreṇotsargamaṇḍalena vā asyāmiti āsanaṃ
dharmodayā| yaduktaṃ śrīhevajre-ekārākṛti yaddivyaṃ madhye vaṃkārabhūṣitam|ālayaḥ sarvasaukhyānāṃ
buddharatnakaraṇḍakam||iti|tadāśritya| sukumāramiti| manoharamaśithilaṃ sukhasparśamiti
yāvat| tatreti dharmodayāyām| kathaṃ viśuddhirbhāvyetyāha-sthānaṃ praviśyeti sthīyate'smin
sarvadharmairiti sthānaṃ mahāsukhaṃ tadālambyetyarthaḥ| vijanamiti| sarvadā jāyate
iti jano vikalpaḥ,tena rahitam| uktañca vajraḍāke-vijane'dhyātmasattvādivikalparahiteṣu
ca |athavā vajrakulādikanyāsamudbhavatvād vijanam| yaduktaṃ tatraiva tadeva sarvatathāgatapraśastavajrakulādiviśiṣṭa
kanyājanodbhavatvād vijanam| ata eva manonukūlamiti| idaṃ kṛtamidaṃ
na kṛtamityādivikalpamalakalaṅkitamanasaḥ sarvadaiva duḥkhaprasaṅgād viśvameva pratikūlamiti
bhāvaḥ| nirvikalpakacittasya sarvadā sukhaprasaṅgāt| ata evoktaṃ bhagavatā - "sukhitasya
manaḥ samādhīyate samāhitaśca yathābhūtaṃ prajānāti"iti| kiṃbhūtaḥ sannityāha-
nāthāṅkaka iti| nātho bindustadaṅkaṃ taccihnaṃ kaṃ sukhaṃ yasya sa nāthāṅkakaḥ,bindurahitasya
sukhasya duḥkharūpatvāt| athavā nātho gurustadaṅkaṃ cihnaṃ kaṃ sukhaṃ yatra sa tathā,prajñādyabhiṣeke
guruṇā tatsukhasya pratipāditatvāt| tataśca kuliśasaroruhaśabdādeva mahārāgamutpādya
viśuddhiḥ śūnyatākaruṇāmadhye kartavyeti sthitam| tathā ca śrīhevajre-paramartau
na ca bhāvya na bhāvakana ca vigraha na ca grāhya na grāhaka|māṃsa na śoṇita viṣṭa na mūtraṃna
ca ghṛṇa moha na śauca pavitram||vajradharmasādhane'pyuktam- 'visphurad guhyavajraṃ
padme praveśayet| tatra cittaṃ sthirīkṛtya nirvikalparūpaṃ mahāsukhaṃ bhāvayet| om śūnyatājñānavajrasvabhāvātmako'hamiti
paṭhet| tadatra mahārāganaye vastutaiva śūnyatā bhāvanīyetyāmnāyaḥ'

tadanu ca ṣaṣṭhajinena tryakṣarajaptena vajradharahṛdayam |saṃllikhyānāmikayā lohitakusumārcitaṃ
kuryāt

vidheyāntaramāha-tadanu cetyādi| tadanantaraṃ vajradharahṛdayaṃ  lohitakusumārcitaṃ kuryāditi
sambandhaḥ| vajramabhedyatvāt sahajasukhaṃ tad dhārayatīti vajradharo binduḥ,sukhasaṃvalitasyaiva
bindordarśanāt|uktañca śrīhevajre-śukrākāro bhaved bhagavān tatsukhaṃ kāminī smṛtam
|iti|tasya vajradharasya hṛdayaṃ tadekaniṣṭhatvād dharmodayāṃ lohitakusumairamlānakaravīrabandhūkaprabhṛtibhirarcitaṃ
kuryāt| cakāro'bhidheyāntarasūcanārthaḥ|  vakṣyamāṇaślokadvayapratipāditasyā[śayā]ṅganyāsān
vidhāya paścād dharmodayāmarcayedityarthaḥ| athavā upadeśādeva
tadanantarametadvidhānamiti boddhavyam| tatpakṣe cakāro'pyartha eva| kiṃkṛtvetyāha-saṃllikhyeti|
samyak likhitvā pravyaktatryaṅgulaṃ cetyarthaḥ| kenetyāha- ṣaṣṭhajineneti| akṣobhyeṇa|
akṣobhyasya dravatvāt kṛṣṇatvācca kṛṣṇavarṇamadanenetyarthaḥ| śrīcakrasaṃvare akṣobhyasya
ṣaṣṭhatathāgatatvena vyavasthitatvāt| tathā ca lūyīpādīyābhisamaye "vijñānaskandhe
vajrasattvaḥ sarvatathāgatatve śrīherukavajram"iti| tryakṣarajapteneti| om āḥ hū ityanena
vāratrayaṃ  śodhitena| kayā'bhilikhyetyāha-anāmikayeti| vāmakarānāmikayā,saṃvarāṇāṃ vāmācāratvāt|
tathā coktaṃ śrīsaṃvare-"vāmācāraḥ sadā yogī vāmapādaṃ puraḥ kramet"iti|vyākhyānāntaramapi-vajradharahṛdayaṃ
dharmodayā| lohitakusumena rajasā arcitamullāsitaṃ kuryāt|
mahārāgamayatvāt tadasyānenaiva mahārthasiddheḥ| tataśca viśvameva laukikarāgapatitamutpadyate
kṣīyate ceti paramapadaprāptaye suviśuddharāgāvalambanamevocitamiti| karmamudrāmapi
cittasthirīkaraṇahetutvena pratipāditavānācāryaḥ| tathā ca śrīhevajre-yathā pāvakadagdhāśca
svidyante vahninā punaḥ|tathā rāgāgnidagdhāśca svidyante rāgavahninā||yenaiva viṣakhaṇḍena
mriyante sarvajantavaḥ |tenaiva viṣatattvajño viṣeṇa sphoṭayedviṣam||yathā vātagṛhītasya
māṣabhakṣyaṃ pradīyate|vātena hanyate vāto viparītauṣadhikalpanā||yadvā vajradharahṛdayamadhyātma
dharmodayāṃ lohitakusumena sarāgamānandacittenārcitamullasitaṃ kuryāt| vināpi prajñāyogasadgurucaraṇaprasādādeva
tādṛgviśiṣṭacittotpatteḥ| tathā ca  dauḍīpādāḥ-vinā prajñāyogājjhaṭiti
kurute vajrapadavīṃsatāṃ tadyogād vā śiśirakarasaṃbodhakaraṇāt|adhiṣṭhānajño
yaḥ sa gururiha naivāpara itiprabhāvo yasya drāk praharati mano durjanamiva||tasmāt sukhacittāyattaiva
susiddhiriti sthitam| vajraḍāke ca-duṣkarairniyamaistīvrairmūrtiḥ śuṣyati duḥkhitā
|duḥkhādvikṣipyate cittaṃ vikṣepāt siddhiranyathā||yadvā mahārasāyanatvādavaśyamevāsya
nasyārthamabhāvabhāvārthañcotpādaḥ kartavya uktañca tatraiva-mahāraktaṃ sakarpūraṃ sarvotkṛṣṭarasāyanam|mahāraktaṃ
bhavet puṣpaṃ ṛtukālasamudbhavam||iti|saṃllikhyeti| 'likha'akṣaravinyāse|
akṣaraṇarūpeṇa vinyāsaṃ kṛtvetyarthaḥ| kayetyāha- anāmikayeti| na namatītyanāmikā,tacca
bolaḥ| kena lakṣita ityāha- ṣaṣṭhajineneti| kṛṣṇamadanena lakṣitaḥ| tatsevayeti
bhāvaḥ| lakṣaṇe tṛtīyā| yathā kamaṇḍalunā cchātramadrākṣīt| tryakṣarajapteneti| trayāṇāṃ
kāyavākcittānāmakṣaraṇena acāñcalyena japtaṃ jalpanaṃ layo yasmāt tat tathā| bhāve ktaḥ| tathā
ca-modakānāmapi vane vane vartmani vartmani|vinyāsena yathā vārivihārī kriyate gajaḥ||tathā
cittagajaṃ netumicchuḥ sahajavārikām|sevate madanaṃ yogī balamapyabalāmapi||baddhaśceccittamātaṅgo
guḍataṇḍulikādinā|bhayamastaṅgataṃ sarvaṃ koṭilābho'pi saṃsthitaḥ||sādhakastena
sādhyārthamasādhyamapi sādhayet|taddvāreṇa yataścittamasādhyamapi sādhyate||guhyavajravilāsinīsādhane'pi-kṛṣṭaṃ
(ṣṇaṃ)madanamāsādya sukhādyaṃ vidyayā saha|tāvanmātraṃ tu kartavyaṃ
na mano vikalaṃ yathā||yathā mahauṣadhaṃ  kiñcitsusvādaṃ vyādhighātakam|prajñopāyasukhaṃ
tadvad helayā kleśanāśanam||sarvaśya ramaṇī rāmā rāginī śuddharāgiṇām|ekasya galapāśaḥ
syādaparasya bandhakarttikā||yadvā kiṃbhūtayā anāmikayetyāha- ṣaṣṭhajineneti| sahārthe tṛtīyā|
ṣaṣṭhajinena bodhicittena sahitayā| samyaksaṃpūrṇabodhicittamilitayetyarthaḥ,tadadhīnatvādutthānasya|
tryakṣarajapteneti| tryakṣaraiḥ kāyavākcittairjaptena layaṃ nītena| teṣāmavikṣepācca
tadaskhalanāt| tathā ca śrīhevajre-jalpanaṃ japamākhyātam ālikālyoḥ prajalpanāt

tadanu paramādyapātre karakamalaṃ dakṣiṇetaraṃ kṣiptvā |vidadhīta vajrasavanaṃ  yathopadeśaṃ
śayasparśāt

kṛtyāntaramāha- tadanvityādi| vajrasavanaṃ vidadhīteti sambandhaḥ| vajraṃ śūnyatā tadabhimukhīkaraṇahetutvāt|
vajraśabdena kṛṣṇayogi dravyamabhidhīyate,kāraṇe kāryopacārāt| savanaṃ snānam|
'ṣuñ'abhiṣave| kiṃ kṛtyami (kṛtve)tyāha-karakamalaṃ kṣiptveti| karapadmavinyāsaḥ| dakṣiṇetaramiti
vāmam| kutretyāha-paramādyapātra iti| paramaḥ paramānandaḥ,tadarthamādyaṃ madanaṃ
mādhvīprabhṛti,tasya pātre| yathopadeśamiti| upadeśānatikrameṇa| śayasparśāditi pāṇibhyāṃ
gātrasparśāt|atropadeśaḥ-prathamamalibindumātraṃ gṛhītvā devīmantreṇa tryakṣareṇa vā
snānaṃ kuryāt| tato vāmadakṣiṇahastābhyāmāliṅganābhinayena śiraḥprabhṛti pādāṅguṣṭhaparyantaṃ
tatkara talalagna draveṇa gātraṃ sparśayediti| yadvā vāmakaratalabhāvitaraktapañcadalakamalasthitaṣaḍayoginīmantrāṇāṃ
ṣaḍayoginīsvarūpāṇāṃ dakṣiṇakaravṛddhānāmikayā dravadravyeṇa
sparśanaṃ śayasparśanam ,śayasparśa iti cāmnāyaḥ|vyākhyānāntaramapi- vajraṃ mahāsukhaṃ
tena savanaṃ snānaṃ sudhīḥ kurvīta mahāsukhamayamātmānaṃ vidadhītetyarthaḥ| vajrasya bolasya
bodhicittena savanaṃ vā| abhyāsadhṛt kiñcit patiteneti bhāvaḥ| kutretyāha-paramādyapātra
iti| paramamanirvacanīyaṃ rūpaṃ tadarthamādyaṃ pātraṃ mahāsukhadhāraṇāt sarvatathāgatānāmādhārabhūtatvācca
dharmodayā,tatrādhārasthitetyarthaḥ| tatraiva sahajasukhotpatteḥ| upāyaprajñānāṃ
ca tasminneva bandhacchedāt| tathā ca śrīhevajre-yena tu yena tu badhyate lokastena
tu tena tu bandhanamuñcet|loko muhyati vetti na tattvaṃ tattvavivarjita siddhi na lapsyet||yena
yena hi badhyante jantavo raudrakarmaṇā|sopāyena tu tenaiva mucyante bhavabandhanāt||yadyevaṃ
sahajasukhañca tadutpadyate ceti vyāhatametat,utpannasya nityavināśitvāt|
vinaśvarasya ca laukikasukhasādhāraṇatvāt| bhavatu nāma tathāpi dṛṣṭāntatvenopanīte na doṣaḥ|
yathoktam-dhāvalyamātramilito haṃsaścandrasya dīyate hyupamā|dattaṃ tathaiva laukikasukhamapi
likhitaṃ pratītipathe||yacca saroruhasaṅgatve pratipādyaṃ śrīmahāguruṇā|gatireṣā'gatikānāṃ
yattad dṛṣṭāntabhūmirapi||bodho na saṃskṛtagirā hāsyaṃ bhāṣāntaraṃ viśiṣṭamapi|giribhillapallipuruṣāḥ
svavacanakalpena sādhyante||yathoktam āryadevapādāḥ (daiḥ)-nānyayā bhāṣayā
mlecchaḥ śakyo grāhayituṃ yathā|na laukikamṛte lokaḥ śakyo grāhayituṃ tathā||kiñca ,yathā
svapnaputrasyotpattisthitināśādayaḥ sukhaduḥkhahetavo'nubhūyante prabhāte sarvameva
mṛṣā,tathaiva sarvamabhyāsakāle vidyata eva,ādijñāne tu sahaje nāstyeveti sarvameva sustham|
tataśca jāte pakṣapuṭe pakṣivadākāśagamanamabhīṣṭaṃ bhūmipatanamapi samanubhavannekalagnasujātapakṣapuṭaḥ
kramaśo gaganābhogamapyātmādhīnamanubhavati| yogīndre[ṇa]tataścātra prapāte'vahitena
bhavitavyamiti| uktañca śrīhevajre-sevitavyaḥ prayatnena yathā bhedo na jāyate
|bhedaḥ kāyavākcittānāṃ pṛthagbhāvo bindorapi skhalanamiti| kiṃ kṛtvetyāha- karakamalaṃ
dakṣiṇetaraṃ kṣiptveti| vāmakaravṛddhāṅguṣṭhāṅgulibhyāṃ kamalapakṣadvayasya ghaṭitoddhāṭitavidhānāt|
uktañca guhyavajravilāsinīsādhane'pi-karavṛddhāṅgulībhyāṃ tu padmapakṣadvayaṃ
śanaiḥ|ghaṭitodghāṭitaṃ kuryāt sphuradañcāmbujānanam||iti|athavā paramarthaṃ māti paricchinattīti
paraṃ saṃvillakṣaṇakṣaṇaṃ bodhicittaṃ tasyādyaṃ pātraṃ bhiduraṃ tatra karakamalaṃ
kṣiptvā karavannirlomatādiguṇasampannaṃ kamalaṃ prajñāpadmaṃ tadvinyasyetyarthaḥ| uktañca
śrīcakrasaṃvare-''padmaṃ pāṇitalaṃ kuryāt''iti| guhyavajravilāsinīsādhane'pi- padmaṃ pāṇitalaṃ
kuryād bāhumūladvayaṃ tathā | iti|svayaṃ padmāsanāsīno nāyikāmaṅge niveśyeti bhāvaḥ|
yadvā bāhyamudrāyā abhāvāt kara eva kamalaṃ  karakamalaṃ kareṇaivollāsayedityarthaḥ| na kevalaṃ
karakamalaṃ dakṣiṇetaraṃ vāmadakṣiṇabāhu (yu)dvayañca kṣiptvā antarlīnīkṛtya| mahāsukha
iti śeṣaḥ| kiṃ ca,cyavanamahāsukhamahauṣadhādinā bindustambhanamidaṃ dvayamaśuddharāgiṇāmapi
sambhāvyate| kathaṃ vā anavacchinnarūpo mahāsukhamayaḥ karmāṅganāyāmutpadyatām ?yathoktam-yairyaistribhuvanamadhye
kṣarasukhamanubhūtamekadā taccet|ekatra bhavati labhate na
sahajasukhakoṭimāṃśamapi||laghutākāraṇajatvaṃ kṣaṇakṣayitvaṃ ca duḥkhakāritvam|yatrāsti tena
sādhyaḥ satsukhanāthaḥ kathaṃ bhavitā||iti śaṅkāyāmāha- yathopadeśaṃ śayasparśāt| śayanaṃ
śayo nidrā vijñānendriyayā (yoḥ)nirodhaḥ,ananyagāmitvamekaniṣṭhateti yāvat| tasya sparśāttadabhimukhīkaraṇāt|
yadvā śayo nidrā tatsāmyānmaraṇamabhidhīyate| maraṇaṃ ca vāyuvijñānendriyayornirodhasvarūpaṃ
dhyānam tasya sparśāt tadabhimukhīkaraṇāt| yathoktaṃ śrīhevajre-maraṇaṃ
yena sukheneha tatsukhaṃ dhyānamucyate|alpasya maraṇasya mithyārūpatvāt| yathoktaṃ
śrīcakrasaṃvare-mṛtyurnāma vikalpo'yaṃ nīyate khecarīpadam| iti|atropadeśo'pyabhidhīyate-calaścet
pavano daṣṭaṃ mahāsukhamanuttaram|taddvāreṇaiva śrayaṇaṃ pratidaṃśaḥ pratikriyā||sākṣātpūrvānubhūtāṃ
vā mukhayan sukhasaṃpadām|antargatena manasā kāmasiddhiṃ tu bhāvayet||śrīhevajre
ca-bhāvyate hi jagat sarvaṃ manasā yasmān na bhāvyate|sarvadharmaparijñānaṃ bhāvanā
naiva bhāvanā||teṣāmekaṃ paraṃ nāsti svasaṃvedyaṃ mahatsukham|svasaṃvedyād bhavet siddhiḥ
svasaṃvedyaṃ hi bhāvanā||tathā ca-bhuñjan mahāsukhaṃ supto vijñānaviṣayendriyaiḥ|stutinindāyaśolābhavikalpān
kuṭivat kuru||iyaṃ bhusukacaryāpi  kriyate yadi cetasi|tadā śāntamanovāhān
sukhena prahariṣyati||iyaṃ bhusukapādena kṛpayā pratipāditā|suptvāpi nivasanaṃ (n)kvāpi
sidhyatyeva pratīkṣyatām

pravidhāya karanyāsaṃ vṛddhāṅguṣṭhāṅgulisamāyogāt |kurvītāṅganyāsaṃ ṣaḍbhirvīreśvarīmantraiḥ

kṛtyāntaramāha- pravidhāyetyādi| aṅganyāsaṃ kurvīteti sambandhaḥ| kairityāha- ṣaḍbhirvīreśvarīmantrairiti|
vīre śvaryo vajravārāhī-yāminī-mohinī-sañcālanī- santrāsanī-caṇḍikā'bhidheyāḥ
ṣaḍayoginyastāsāṃ ṣaḍbhirmantraiḥ| tatrāyaṃ mantranyāsaḥ-om vaṃ nābhau | hoṃ yoṃ hṛdaye|
hrīṃ moṃ kaṇṭhe | hreṃ hrīṃ mukhe| hū hū śirasi| phaṭ phaṭ sarvāṅgeṣvastram| pravidhāya
karanyāsamiti| ādau karanyāsaṃ kṛtvā | vṛddhāṅguṣṭhāṅgulisamāyogāditi vāmahastavṛddhāṅguṣṭhamārabhyāṅgulīṣu
samāyogāt kaniṣṭhāṃ yāvadityarthaḥ | tatrāyaṃ kramaḥ-om va aṅguṣṭhe|
hoṃ yoṃ tarjjanyām| hrīṃ moṃ madhyamāyām| hreṃ hrīṃ anāmikāyām| hū hū kaniṣṭhāyām| phaṭ
phaṭ sarvāṅgulyagre| sarvāsāmeva mūleṣvityāmnāyaḥ|vyākhyānāntaramapi-aṅganyāsaṃ kurvīteti
sambandhaḥ| aṅgaḥ apānavāyuḥ| kairityāha-vīreśvarīmantrairiti| vīro mahāsukhacakrasthitaḥ
śrīherukarūpo hakāraḥ,tasyeśvarī nirmāṇacakrasthitacaṇḍālīrūpiṇī bhagavatī,tasyā mantrairiti|
mananāttrāṇāt,mantrairupāyaiḥ| ṣaḍbhiriti| prāṇāyāmādiṣaṭprakāraiḥ| athavā ṣaḍbhiriti
sahārthe tṛtīyā| ṣaḍbhiḥ sahitamaṅganyāsaṃ kurvītetyarthaḥ| tathā coktam-pratyāhārastathā
dhyānaṃ prāṇāyāmaśca dhāraṇā|anusmṛtiḥ samādhiśca ṣaḍaṅgo yoga iṣyate||tathā ca śrīkālacakre-pratyāhāro
jinendro bhavati daśavidho dhyānamakṣobhya evaprāṇāyāmaśca khaḍgī punarapi daśadhā
dhāraṇā ratnapāṇiḥ|ḍombyāṃ cānusmṛtiḥ syādapi kamaladharaḥ śrīsamādhiśca cakrīekaikaḥ
pañcabhedaiḥ punarapi ca yato bhidyate hyādikādyaiḥ||pratyāhāro daśānāṃ viṣayaviṣayiṇāmapravṛttiḥ
śarīreprajñā tarko vicāro ratiracalasukhaṃ dhyānamapyekacittam|prāṇāyāmo dvimārgaḥ
skhalanamapi bhavenmadhyame prāṇaveśobindau prāṇapraveśo hyubhayagatihato dhāraṇā caikacittam
||caṇḍālyālokanaṃ yadbhavati khalu tanau cāmbare'nusmṛtiḥ syātprajñopāyātmakenākṣaraṇasukhavaśājjñānabimbe
samādhiḥ|etanmṛdvādibhedaistrividhamapi bhavet sādhanaṃ viśvabhartu-stistro
mudrāstrimātrāstrividhagativaśāt karmasaṅkalpadivyāḥ||kiṃ kṛtvetyāha-pravidhāya
karanyāsamiti| kaṃ mahāsukhacakraṃ rāti guhṇātīti karaḥ prāṇavāyuḥ,tasya nyāsaṃ haṭhena
madhyamāmārgapraveśanaṃ kṛtvetyarthaḥ| tathā ca tatraiva-yā śaktirnābhimadhyād vrajati parapadaṃ
dvādaśāntaṃ kalāntaṃsā nābhau sanniruddhā taḍidanalanibhā daṇḍarūpotthitā ca |cakrāccakrāntaraṃ
vai mṛdulalitagatiścālitā madhyanāḍayāṃyāvaccoṣṇīṣarandhraṃ spṛśati haṭhatayā
sūcivadbāhyacarma||āpānaṃ tatra kāle paramahaṭhatayā prerayedūrdhvamārgauṣṇīṣaṃ bhedayitvā
vrajati parapuraṃ vāyuyugme niruddhe|evaṃ vajraprabodhānmanasi saviṣayāt khecaratvaṃ prayātipañcābhijñāsvabhāvā
bhavati punariyaṃ yogināṃ viśvamātā||kasmāt kartavyamityāha- vṛddhāṅguṣṭhāṅgulisamāyogāditi|
aṅguṣṭho vajraṃ vṛddhaścāsāvaṅguṣṭhaśceti vṛddhāṅguṣṭhaḥ tacca
bolaḥ| aṅge līyate ityaṅgulī śukraṃ nairukto varṇaviparyayaḥ| tābhyāṃ samāyogo'skhalanaṃ tasmādityarthaḥ|vīreśvarīśabdasyopadeśā'rtho
likhyate-ūkārādūrdhvagāmitvaṃ   īkārātpavaneraṇā|repho
vahnimayī rekhā īśvarī sarvasaukhyataḥ||iyaṃ tvālambanarūpā hetucaṇḍālī jñānarūpiṇītvād
mudrotpannaspandasukhadāyinī| bindorutthāpanārthamevotthāpitetyasmadguravaḥ| ta de
va dṛṣṭāntarasikānāṃ pratipādyate-kamalaṃ samapātrasthaṃ pradīpoddīpitāntaram|pidhānādhomukhī(kha)ghaṭīmūlaṃ
mūrdhani tiṣṭhati||vastutastu svarasavāhiniḥ spandasukhadāyinyāṃ sahajarūpiṇyāmeva
yogibhiḥ patitavyam| yadāha-''ṣaḍaṅge bodhicittasya rakṣaṇamiti mṛdumātrā,spandagatirmadhyamātrā,niḥspandagatiradhimātramātreti|
evaṃ karmamudrā kṣarasukhadāyinī,jñānamudrā
spandanasukhadāyikā,mahāmudrā niḥspandanasukhadāyikā"iti| uktañca-kulīraśiśuvat pakvakadalīphalavad
dṛḍham|niṣpratīhetusadbhāvānu(da)deti phalarūpiṇī||caṇḍālyevopadeśena mahāsukhavilāsinī|saiva
nairātmikā devī vajravairocanī ca sā||tataścaṇḍālīparihāreṇa vyākhyāyate-aṅganyāsaṃ
kurvīteti sambandhaḥ| aṃ-akārarūpiṇīṃ nirmāṇacakrasthitāṃ devīṃ gaṃ-gacchatītyaṅgo'pānavāyuḥ|
tasya nyāsamākuñcanamuttolanaṃ vidadhīta| kiṃ kṛtvetyāha-pravidhāya karanyāsamiti|
karasya dvidhātvāt karaśabdena  bāhu(vāyu)dvayamabhidhīyate,tasya nyāsaṃ nirodhaṃ
kṛtvetyarthaḥ| tathā ca śrīhevajre-maṇḍalaṃ pādalekhaḥ syād malanād maṇḍalamucyate||karasphoṭo
bhavenmudrā'ṅgulyā moṭanaṃ tathā|anyathā apānavātasya śaithilyotpatteḥ| anena pūrvoktameva
bāhu(vāyu)dvayamākṛṣya mahāsukhe praveśanīyamiti sūcitam|vāyusthairyeṇaiva kāryasiddhiḥ|yathoktaṃ
śrīkālacakre-madhye prāṇapraveśaḥ saraviśaśigaterbandhanaṃ savyavāmecittaṃ
mudrāprasaṅge paramasukhagataṃ vajrasambodhanaṃ ca|abje vajradhvanirvā svakarasalilajollālanaṃ
saukhyaheto-rbījātyāgaḥ sasaukhyo maraṇabhayaharaḥ śrīgurorvaktrametat|tathā ca-vāyorāyurvapurbindormuktiścittāt
suniścalāt|trayāṇāmekasaṃyogāt tripuṭī sā prakīrtitā||kasmāt
kartavyamityāha- vṛddhāṅguṣṭhāṅgulisamāyogāditi| aṅge tiṣṭhatītyaṅguṣṭho vajram| nairukto
varṇaviparyayaḥ| vṛddhāṅguṣṭhastīvrabolaḥ,aṅgulī śukraṃ tābhyāṃ samāyogātskhalanam tasmāt|
uktañca-yasya prajñāsaṅge patati śitāṃśuḥ kutaḥ sukhaṃ tasya |mukulaṃ vasantasaṅge patati
phalaṃ kena cūtasya||tathā ca-prajñāsaṅge śaśī yasya parisīdati paṅkaje|anveṣate phalaṃ mūrkhaḥ
sa bhittvā kusumāvalīm||guhyavajravilāsinīsādhane'pi-manthayet kamalāmbhodhiṃ sahajāmṛtakāṅkṣayā||vairāgyakālakūṭaṃ
ca nottiṣṭhati yathā tathā|ṣaḍbhiriti| cakṣurādiṣaḍvijñānena
lakṣitaḥ sahito vā| kiṃbhūtairityāha-vīreśvarīmantrairiti| vīro bhagavān tasya īśvarī
śūnyatā saiva mananāttrāṇān mantra upāyo yeṣāṃ taiḥ| athavā vīreśvaryāḥ śūnyatāyā mantrairupāyaistāneva
lakṣyīkṛtya tasyā udayāt

tadanu ca vajradharopari raṅgāruṇayogajaṃ samamamatram |bhujagabhavaiḥ suviśuddhaiḥ sicayagatairavakirecchanakaiḥ

vidheyāntaramāha-tadanu cetyādi| ca-śabdaḥ punararthe| amatraṃ pātram avakiret churayediti sambandhaḥ|
raṅgāruṇayogajamiti| raṅgo vaṅgaḥ,aruṇaṃ tāmraṃ tayoryogo melakam tasmājjātaṃ 
kāṃsyamityarthaḥ| samamiti tulyaṃ kalaṅkakharadardurādirahitam| darpaṇamiti bhāvaḥ| kaiśchurayedityāha-bhujagabhavairiti|
bhujago nāgaḥ śīśakastadbhavaiḥ| suviśuddhairiti dalarahitaiḥ|
sicayagatairiti| sicayaṃ ślakṣṇaṃ vastraṃ tadgataiḥ| śanakairiti| laghukramāṅgulanyāsena
raktavastreṇa dolikāṃ kṛtvā tatra sindūraṃ dattvā aṅgulyā kiñcit krameṇa cālayet ityāśayaḥ|
kutretyāha-vajradharoparīti | vajraṃ madanaṃ tad dhārayatīti vajradharaṃ madanasahitaṃ
pātram tasyopari|vyākhyānāntaramapi-amatraṃ pātramavakirediti sambandhaḥ| amo rogaścaturuttaracatuḥ
śatavyādhyātmakaṃ duḥkham tasmāt trāyata ityamatraṃ mahāsukhaṃ viśveṣāmādhārabhūtatvād
vā amatraṃ mahāsukhasvarūpaṃ pātram| tadavakiret saṃyojayet| samamiti sarvatraikarūpatvāt|
raṅgāruṇayogajamiti| raṅgaḥ śubhratvāt sarāgatvād vā bodhicittam aruṇamamitābho
rajaḥ,tayoryoga-stasmājjātam| kutra tadvidheyamityāha-vajradharoparīti| vajraṃ  kuliśaṃ tadeva
dharaḥ sarvato'gamyatvāt prapātatvājjātasyopari tasya śikhare| kaiḥ sahāvakiredityāha-bhujagabhavairiti|
bhujago nāgastadudbhavairviṣairviṣayā eva viṣam anarthahetutvāt| tathā
ca śrīhevajre-sevitavyā ime sevyā nirviṣīkṛtya śuddhitaḥ|iti|tathā ca tatraiva-tadvat saṃsārakaṃ
ratnaṃ pañcakāmaguṇairyutam|aśuddho viṣatāṃ yāti śuddhaḥ pīyūṣavad bhavet||kiṃbhūtaiḥ?suviśuddhaiḥ|
ete'pi viṣayāḥ svarūpato mahāsukharūpiṇaḥ,kintvavidyāvaśādviṣavanniṣpadyanta
iti sahajavṛttyā supariśodhitaiḥ| sicayagatairiti| sicaye karpaṭe nibaddhairiva saṃvṛtairityarthaḥ|
śanakairiti dhairyeṇa| athavā bhujagaḥ sihlastadbhavai rāgaiḥ| saheti śeṣaḥ
| laukikarāgo'pi tatra nikṣeptavya iti bhāvaḥ| yadvā bhujagabhavaiḥ sindūrairiva sindūraiḥ
sarāgatvād mahārāgarasaiḥ| avakiredityarthaḥ

tatra jinahṛdayahṛdayaṃ cakraṃ śikhikoṭikaṃ samabhilikhya |tadgarbhe mantrālīṃ gāṅgeyaśalākayā
vilikhet

kartavyāntaramāha-tatretyādi| mantrālīṃ bhagavatīṃ mantrapaṅktiṃ vilikhediti sambandhaḥ| kiṃkṛtvetyāha-
cakraṃ samabhilikhyeti| jinahṛdayahṛdayamiti| jinā vairocanādayaścatvārastathāgatāḥ,tasya
(teṣāṃ)hṛdayamakṣobhyasvarūpo bhagavān śrīherukaḥ,tasyāpi hṛdayaṃ dharmodayā,tatsvarūpam|
śikhikoṭikamiti| śikhiḥ agniḥ,tasya trayatvāt traya eva koṭayo'strāṇi yasya| svārthe
kan| cakrasya trikoṇamityarthaḥ| tatreti sindūrakṣodadhūsaramukure| mantrālyeva kutra
likhitavyetyāha-tadgarbha iti| darpaṇatalalikhitadharmodayāgarbhe| kayā tallikhanīyamityāha-
gāṅgeyaśalākayeti| gāṅgeyaṃ suvarṇaṃ tacchalākayā vāmahastena likhitavyamityanantaraślokād
boddhavyamupadeśād vā|atrāmnāyaḥ- ādau indubindunādasahitā vakārarūpiṇī bhagavatī
dharmodayā kiñjalke likhanīyā| paścād dharmodayāmadhye kāyavākcittaviśuddhayā smaraśaṅkaradiksaṃkhyāmilitapaṅktitrayeṇa
mantroddhārotthitabhagavatīmantrarājo likhanīyaḥ| ubhayacakrapratipādakabhagavadbhagavatīsvarūpahakārākārābhyāṃ
hākārarūpaniṣpannaśeṣākṣara (rai)ścādvaitaviśuddhayā
adhasi vakāropari likhanīyamiti| athavā kiñjalke omkāraṃ dattvā dharmodayārekhayaiva
pārśve trayo likhanīyāḥ| madhye vakāra ityapi kasyacidāmnāyaḥ|vyākhyānāntaramapi-
tatreti dharmodayāyāṃ mantrālīm avadhūtīṃ vilikhet| akṣararūpeṇa sthāpayedityarthaḥ|
manasastrāṇānmantrāḥ pavanasahāyā bindavasteṣāṃ sukhacakragamanād ālī setuḥ paddhatiriti mantrālīśabdenāvadhūtyevābhidhīyate|
kayā vilikhyai (khe)dityāha-gāṅgeyaśalākayeti| gāṃ pṛthivīṃ
dharmodayāṃ gacchatīti gaṅgā sumeruśikharānnipatantī amṛtadhārā tasyāḥ saṃjātā iti gāṅgeyā
bindavaḥ,tatpravāhādeva teṣāṃ maṇiśikharotpatteḥ,ta eva bindavastadvartmanā gacchantaḥ|
śalākeva śalākā avadhūtīśuṣiramevāvāpya tadgamanāt| kiṃkṛtvetyāha-cakramityādi| jinaḥ
śrīherukastasyāpi hṛdayaṃ mahāsukhākhyaṃ cakraṃ tatra sarvadaivodayāt| tadabhilikhya tadākāryetyarthaḥ|
śikhikoṭikamiti| śikhī caṇḍālī jvālā tasyā koṭiragrabhāgaḥ,sa eva ke mastake
yasya ,adhomukhatvād vakārasyeti bhāvaḥ| tadgarbhamiti| mahāsukhamadhya evetyarthaḥ| athavā
mantrālīṃ vilikhed bindudhārāmarpayet| kayetyāha- gāṅgeyaśalākayeti| gāṅgeyo binduḥ,tadgamanārthaṃ
śalākeva śalākā avadhūtī,tayā| kiṃkṛtvetyāha- jinahṛdayahṛdayaṃ samabhilikhyeti|
jinaḥ śrīherukastasya hṛdayamakṣaro bodhicittaṃ tasya hṛdayaṃ mahāsukhaṃ tat samyak cetasi
nidhāyetyarthaḥ| cakramiti| sakalavikalpocchedakatvāt| śikhikoṭikamiti śikhī vahnistasya
koṭiragramatiśayarūpaṃ yasya tathā,ajñānendhanadahanādatitīkṣṇatvācca

cakrasya bāhyabhāge pūrvottarapaścimārkidigdeśe |satsvastikānabhilikhet krameṇa vāmena hastena

viśeṣamāha- cakrasyetyādi| satsvastikānaviśiṣṭānāvartānabhilikhet| kutrābhilikhedityāha- cakrasya
bāhyabhāga iti| dharmodayābahirbhāge| tatrāpyanekasthānasaṃbhavānniścayamāha-pūrvottarapaścimārkidigdeśa
iti| arkasyāpatyamārkiryamaḥ| krameṇeti| pūrvottarādikrameṇa vāmahasteneti
subodham|vyākhyānāntaramapi- sad vidyamānaṃ suṣṭhu svastikaṃ sukhaṃ yeṣāṃ te svastikā
bindavaḥ| tānabhilikhed vinyasediti sambandhaḥ| kutra nyasedityāha- cakrasya bāhyabhāga
iti| mahāsukhacakrasya bahirbhāge| kiṃbhūte?pūrvottarapaścimārkidiśa eva deśo yasya tasmin|
pratiparamāṇu pratiromakūpamityarthaḥ| kena likhitā ityāha- hasteneti pavanena| pañcāṅgulīpratipāditapañcatvāt
śarīrasthitānāṃ pavanānāṃ grahaṇam| kiṃbhūtena?vāmena manohareṇa,avikṣiptenetyarthaḥ|
kathaṃ vilikhedityāha-krameṇātidhairyeṇa,acyutatvāt| pratiromakūpakrameṇa
vā

ākṛṣya vajradevīṃ praveśya mantrākṣareṣu baddhvā ca |paritoṣayed vidhānāj jaḥ hū va horiti
paṭhitvā

vidhānāntaramāha- ākṛṣyetyādi| vajradevīṃ paritoṣayediti sambandhaḥ| kiṃkṛtvetyāha- ākṛṣyeti|
mukuratalalikhitadevīmantramālāmayūkhairaṅkuśākārairakaniṣṭhabhuvanasthitāṃ devīṃ jaḥkāreṇākṛṣya
| praveśyeti | mantrākṣareṣu darpaṇatalalikhiteṣu  hūṃkāreṇa praveśya| baddhveti|
tatraiva mantrākṣareṣu vaṃkāreṇa baddhavā supratibaddhāṃ kṛtvā|kathamākarṣaṇaṃ kartavyamityāha-
jaḥ hū va horiti paṭhitvā| etānākarṣaṇapraveśanabandhanato ma(mū)lamantrān pratyekaṃ
pratikṛtya bhāvanāpūrvakaṃ paṭhitvetyarthaḥ| vidhānāditi| jā (jvā)lāmudrādikaṃ kurvan|
"ākrāntapādordhvadṛṣṭistu mūrdhnā pheṃkāranādataḥ"iti cāmnāyaḥ|vyākhyānāntaramapi-vajradevīṃ
caṇḍālīṃ paritoṣayedāpyāyitāṃ kuryāt| ākṛṣyeti| ūrdhvaṃ gatāmapi patitāmṛtadhārā(ra)yā'vanatāṃ
kṛtvetyarthaḥ| praveśya mantrākṣareṣviti| mantro bodhicittaṃ tasyākṣareṣu mahāsukhajñāneṣvantarbhāvya
tadrūpe niṣpādyetyarthaḥ| niṣpāditakalāyāstu tasyā heturūpeṇa sthātumayuktatvāt
sahajacaṇḍālītvameva yuktamityabhiprāyaḥ| baddhavā ceti| mahāsukhe supratibaddhāṃ
kṛtvā| vidhānāditi| yathā'bhidhānena| tadeva spaṣṭayati-jaḥ hū va horiti paṭhitvā| etadakṣaracatuṣṭayārthayuktakrameṇāmukhīkṛtve
(tye)tyarthaḥ

tadanu saparyāṃ vividhāṃ tasyā vidadhīta mantrarūpāyāḥ |bhakṣyairbhojyairlehyaiḥ peyaiścoṣyaiḥ
sakāmaguṇaiḥ

pūjāmāha- tadanvityādi| tadanantaraṃ tasyāḥ saparyāṃ pūjāṃ vidadhīta kurvīteti sambandhaḥ| mantrarūpāyā
iti| kṣīranīravadekīkṛtamantrarūpāyāḥ| vividhāmiti| nānāprakārām| bhakṣyairiti
piṣṭakādibhiḥ| bhojyairiti annaiḥ| lehyairiti madhuprabhṛtibhiḥ| peyairiti pānakādibhiḥ|
coṣyairiti āmrādibhiḥ| sakāmaguṇairiti pañcakāmopabhogaiḥ|vyākhyānāntaramapi-tasyā devyāḥ
saparyāmanavaratābhyāsādekaniṣṭhatāṃ  kurvīta| mantrarūpāyā iti| mahāsukharūpāyāḥ| kairhetubhūtairityāha-
teṣāmeva secanādbalavṛddhaiḥ,balācca sukhotpattiriti| sakāmaguṇairiti| pañcakāmaguṇopabhogamapi
niḥsaṃgena vidadhītetyarthaḥ| yadvā kāmasya trayodaśatvād guṇānāṃ ca
tritvāt kāmaguṇaśabdena ṣoḍaśa saṃkrāntayaḥ pavanānāmabhidhīyante| pratidinamanayā bhāvanayā
śvāsalābhāt kramaśo mahāsukha evāntarbhāvāditi bhāvaḥ

vividhairbalaiḥ samadanairupahāraiḥ pañcabhiratiparārdhyaiḥ |gītairvādyairnṛtyaiḥ pradakṣiṇāpraṇatinutibhiśca

na kevalametairityāha-vividhairityādi| balairmāṃsaiḥ| vividhairnānāprakārairgokudahanairityarthaḥ|
samadanairiti dravyasahitaiḥ| upahāraiḥ pañcabhiriti| pañcopahāraiḥ| atiparārdhyaiḥ
śreṣṭhaiḥ| gītairvajragītaiḥ| anyairiti sulalitaiḥ | vādyairvīṇāveṇuprabhṛtinirgataiḥ | nṛtyairvajrapadopanītaiḥ
| pradakṣiṇāpraṇatinutibhiśceti| pradakṣiṇapraṇāmastavaiḥ|vyākhyānāntaramapi-balairiti|
gokudahanasvarūpaiḥ pañcaskandhātmakavairocanaratnasaṃbhavāmitābhāmoghākṣobhyākhyebhyasteṣāmapi
mahāsukhe'ntarbhāvāt| samadanairiti| madayatīti madano'ṅkārastatsahitaiḥ|
upakriyate ādriyate viśvamebhiriti upahārā viṣayāstaiḥ| pañcabhiriti cakṣurādipañcavijñānaiḥ|
atiparārdhyairdveṣādibhiḥ| gītairiti| mahāsukhotthitanādarūpadhvanibhirlakṣitaiḥ|
vādyairiti kuliśaśabdaiḥ| nṛtyairiti suratāṅgabhaṅgaiḥ| pradakṣiṇeti vajrapadmasya
dakṣiṇāvartacālanaiḥ| praṇatiriti dhyānāvanatadṛṣṭitā| nutiriti hākārasītkārādiḥ| athavā
etaiḥ sarvaireva sahetyarthaḥ| tatkārye sarveṣāṃ tulyarūpatvāt

pratidivasaṃ pratipakṣaṃ pratimāsaṃ vā tithau daśamyāṃ sat |kuryād yathoktapūjāvidhimasyāḥ siddhimākāṅkṣan

iti tattvajñānasaṃsiddhau bāhyapūjāvidhiḥ ||kadā kartavyamityāha- pratidivasamityādi| yathoktapūjāvidhiṃ
kuryāditi sambandhaḥ| asyā iti| mantrarūpāyā devyāḥ| pratidivasaṃ nityaṃ pratipakṣaṃ
sitāsitadaśamyām| pratimāsamiti kṛṣṇadaśamyām| yoginyāḥ kṛṣṇapakṣa evādhikārāt| tithau
daśamyāmiti| daśamyeva devītithirityarthaḥ| sa tu paṇḍitaḥ siddhimākāṅkṣan iti| laukikalokottarasiddhimabhivāñchan|vyākhyānāntaramapi-
asyā mahāsukharūpāyā yathoktapūjāvidhiṃ
kuryāt| pratidivasamiti,dinasyopalambharūpatvāt pratyupalambham| yadyadupalabhyate tattanmahāsukhe
praveśayedityarthaḥ| pratipakṣamiti| bhāvapakṣamabhāvapakṣaṃ  vā| pratimāsamiti|
māsasya pakṣadvayamilitatvāt| ubhayapakṣamapi mahāsukhe niyojayediti bhāvaḥ| uktañca bhagavatā-arthapratiśaraṇena
bodhisattvena bhavitavyaṃ na śabdapratiśaraṇena| iti|siddhimākāṅkṣanniti
siddhimicchan| kutretyāśaṅkāyāmāha-daśamyāmiti| daśamyāṃ bhūmau daśabhūmīśvaratvamicchannityarthaḥ|
tithāviti |daśamībhūmireva devītithistatra sarvadā sannihitatvāt

śrīmadvikramaśīladevamahāvihārīyamahāpaṇḍitabhikṣuvīryaśrīmitraviracitāyāṃ tattvajñānasaṃsiddhipañjikāyāṃ
bāhyapūjāvidhiḥ ||

