japavidhiḥ

yathāvidhiniṣpāditākṣasūtreṇa niṣpāditā mantrāḥ susiddhidā bhavantīti tadvidhānaṃ kiñciducyate|
akṣaṃ jñānamadhimuktadevatārūpamucyate| tatsūcanādakṣasūtraṃ tantreṣu parigīyate|

akṣarāṇāṃ ca mantrāṇāṃ sūcanādakṣasūtrakam|

pṛṣodarādipāṭhena rephalopaṃ ca darśitam||

sakalakleśajālānāṃ vidveṣāya niraṃśukaiḥ|

mahārthasādhakaḥ kuryāt mālikāṃ sukhapālikām||

uktañca vikalparāje-niraṃśuke vidveṣaṇamiti|

putrajīvaṃ ca kathitaṃ saṃpuṭe sārvakarmikam|

śatena śāntikaṃ khyātamaṣṭādhikena pauṣṭikam||

vaśyaṃ syāt pañcaviṃśatyā pañcāśat sārvakarmikam|

vaiśāradyādisaddharmarūpo meruḥ prakīrtitaḥ||

dharmadhātuviśuddhayā tu tadūrdhvamaparāṅgulīḥ|

iti kecinnavaiḥ sūtraiḥ kumārīkartitairguṇaiḥ||

mukhānnisṛtya kamalaṃ praviśya madhyavartmanā|

punaḥ punarmukhātpadmamiti jāpasya lakṣaṇam||

va bījādeva nirgacchediti kaścid gururmama|

atra prayojanābhāvānnoktaivāparamālikā||

śāntike krodhavinyastuḥ pauṣṭike madhyatattvataḥ|

anāmā vaśyamityuktaṃ paryantamabhicārataḥ||

iti vajraḍākakārikāyāmaṅgulīniyamaḥ| iti japavidhiḥ||

