balividhiḥ

balividhirabhidhīyate| prathamataḥ padmabhājanādikaṃ viśiṣṭānnapānakhādyādipūritaṃ purataḥ saṃsthāpya
ya- kāreṇa vāyumaṇḍalaṃ  tadupari ra-kāreṇāgnimaṇḍalaṃ tataḥ śukla-āḥkārapariniṣpannaṃ
muṇḍatrayaṃ kṛtacullikopari saṃsthitaṃ padmabhājanaṃ vicintya tatra sthitayāvadekabhaktādikaṃ
om trā ā kha hū lā mā pā tā vakārajātapañcāmṛtapañcapradīparūpeṇa niṣpādya
pavanamaṇḍalabalapreritaprajvalitāgninā pravilīnadaśabījādhiṣṭhitadaśasamayadravyamabhinavoditadivākaravarṇamālokya
pāradavarṇahūkārajanitavitastimātrāntaropasthitā'dhomukhāmṛtamayaṃ
khaṭvāṅgaṃ vibhāvayet| tatastadapi bāṣpavilīnaṃ miśrībhūya pāradasadṛśaṃ śītībhūtaṃ
cintayet| tadupari ālikālipariṇataṃ om āḥ hū ityakṣaratrayaṃ dṛṣṭvā tadraśmayaśca
daśadigvartivīravīreśvarīṇāṃ jñānāmṛtamākṛṣya tatraivākṣareṣu praviṣṭāścintanīyāḥ| tataḥ omkārādikamapi
kramaśo vilīnamavalokya tryakṣareṇaiva yatheṣṭamadhitiṣṭhet| tato jvālā (jāla)mudrāṃ
baddhavā pheṃkārapāṭhapūrvakaṃ bhagavatīmākṛṣya purataḥ saṃsthāpyārghapādyādikapuraḥsaraṃ
saṃpūjya ūrdhvavikacavajrāñjalikṛtakaradvaye tatpātramavasthāpya dhyātvā vā balisvīkārārthamidaṃ
paṭhet-

devyaḥ pramāṇaṃ samayaḥ pramāṇaṃ taduktavācaśca paraṃ pramāṇam|

etena satyena bhaveyuretā devyo mamānugrahahetubhūtāḥ||

tatastadamṛtabhāṇḍaṃ vāmāvartena bhrāmayet| om vajrāralli hoḥ hū jaḥ hū va hoḥ vajravārāhīsamayastvaṃ
dṛśya hoḥ ityanena vāratrayoccāritena upaḍhaukayet| bhagavatī ca sūkṣmahūkārodbhavaśuklaikaśūkavajrajihvāraśminā''tmānaṃ
prīṇayantī cintanīyā| tatastāmbūlādikaṃ dattvā
sampūjya saṃstutyābhimatasiddhiṃ prārthayet|

bhavaśamasamasaṃgā bhagnasaṃkalpasaṅgāḥ

khamiva sakalabhāvaṃ bhāvato vīkṣamāṇāḥ|

gurutarakaruṇāmbhaḥ sphītacittāmbunāthāḥ

kuruta kuruta devyo mayyatīvānukampām||

tato'ṣṭaśmaśānasthānāṃ (nā)om kha kha khāhi khāhi sarvayakṣarākṣasabhūtapretapiśāconmādāpasmāraḍākaḍākinyādaya
imaṃ baliṃ gṛhṇantu samayaṃ rakṣantu mama sarvasiddhiṃ prayacchantu yathaivaṃ
yatheṣṭaṃ bhuñjatha pibatha jighratha mātikramatha mama sarvākāratayātmasukhavivṛddhaye
sahāyakā bhavantu hū hū phaṭ phaṭ svāhā| anena vāra trayoccāritena ḍhaukayet| tadamṛtabhakṣaṇāt
sphītāścintanīyāḥ| samudāyena tāmbūlādikaṃ dattvā sampūjya saṃstutyācchomakahastena
saṃcchobhya nyūnādhikavidhiparipūraṇārthaṃ śatākṣaraṃ paṭhet |

tataḥ kamalāvartamudrayā paritoṣya mudropasaṃhāreṇāliṅganābhinayapūrvakaṃ vāmānāmikayāṅguṣṭhacchoṭikādānapūrvakaṃ
vajramuriti paṭhan taccakramātmanyantarbhāvayet| tataḥ praṇidhānaṃ kṛtvā
devīrūpeṇa viharet| bhagavatīmantreṇaiva balirdeya ityāmnāyaḥ | suprasiddha eva (ṣa)balividhiḥ||

