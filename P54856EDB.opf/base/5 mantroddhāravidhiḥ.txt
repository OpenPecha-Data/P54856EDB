[atha mantroddhāravidhiḥ]mantroddhāramataḥ paramabhidhāsye vajrayoginīhṛdayam |karṇātkarṇamupāgatamāsyādāsyaṃ
tathā kramataḥ

mantroddhāramityādi| mantroddhāramabhidhāsya iti sambandhaḥ|ataḥ paramiti| āveśādyanantaraṃ
paraṃ śreṣṭhaṃ vā| vajrayoginīhṛdayamiti| kolamukhyā hṛdayaṃ hṛdayamantramityarthaḥ| hṛdayamiva
hṛdayaṃ vā| karṇātkarṇamiti karṇākarṇikayā| upāgataṃ samāyātam| atirahasyabhūtatvāditi
bhāvaḥ| āsyādāsyamiti| ekaguruvaktrādaparaguruvaktramityarthaḥ| tatheti| avyabhicā(ca)ritavṛttitayā
dīpāddīpāntaramiveti bhāvaḥ| kramata iti| paripāṭyā vetyarthaḥ

pūrvoditamiva cakraṃ saṃlikhya marudgaṇālayopetam |tatra likhet paripāṭita āliṃ kāliṃ tathaivaikonām

cakramāha- pūrvoditamivetyādi| ālimakārādiṣoḍaśasvarān| tathā tenaiva krameṇa kāliṃ kakārādihakāraparyantaṃ
trayastriṃśadakṣarāṇi| likhediti sambandhaḥ| ekonāmiti| kṣakārarahitāṃ ṣakārakakārābhyāmeva
tasyoktatvāt| kiṃkṛtvetyāha-pūrvoditamiva cakraṃ saṃlikhyeti| pūrvoditamiva
cakraṃ dharmodayākāraṃ likhitvā tatra madhye likhedityarthaḥ| ivaśabdastu  dharmodayākāramātrasūcanārthaḥ,pūrvoktacakrasya
devīmantralikhitatvāt| marudgaṇālayopetamiti| marudgaṇā
ūnapañcāśavāyavastatsaṃkhyenālayena sthānenopetamupagatam| ūnapañcāśadapi koṣṭhakāni dharmodayākārāṇīti
bhāvaḥ| uktañca śrīcakrasaṃvare- "sarva(rvaṃ)dharmodayaṃ viśvam"iti| paripāṭita
iti kramataḥ| upadeśāgataścakrakramo likhyate-vidhu dahana bāṇa muni nava śaṃkara madana
krameṇa koṣṭhānām| dharmodayākṛtīnāṃ kuryādupadeśato nyāsaḥ (sam)|dharmodayāṃ likhitvā
rekhātritayasvarūpiṇīṃ purataḥ|yā yā yathā trirekhā ṣaṭ ṣaṭ pradeśā tathā tathā madhye||iti
sapta saptaguṇitavyāni saṃlikhya gṛhāṇi dakṣiṇāvartaiḥ|varaṭake prathamamakāro nipatati
madhye sa ca hakāraḥ|triguṇaviśuddhayā tridalaṃ kamalaṃ tasmin varṇāśca pavanaviśuddhayaiva
dharmodayāsu līnāḥ| pavana ityeva sarvaṃ saṃkalitam|akārarūpiṇī devī kiñjalke saṃvyavasthitā|hakārarūpī
bhagavān heruko madhyadeśagaḥ

jhādharagaṃ ḍādharasthaṃ hādharagavibhūṣitaṃ samāyuktam |trikamādito vilikhya sadakṣaraṃ tattvaparidīpi

mantroddhāramāha-jhādharagetyādi| trikamādito vilikhyamiti sambandhaḥ| avyaktaguṇasaṃdohe napuṃsakaliṅgam|
kiṃ tadityāha-jhādharagaṃ jhādharasthamiti  jhakārasyādharago'dhasi sthitaḥ,akāra
ityarthaḥ| ḍādharasthamukāraḥ| hādharagavibhūṣitamiti hakārādharageṇa makāreṇa śirasyaṅkitam|
samāyuktamiti| akārokārābhyāmokāraḥ,makārasya sthāne binduḥ| sendurityupadeśato
boddhavyaḥ| prathamametadeva trikam omkārasvarūpaṃ likhanīyamityarthaḥ| om om om| sadakṣaramiti
viśiṣṭārthapratipādakatvāt| indubindusamāyogādeva pavanarūpasyokārasya śūnyatāyāmakārarūpiṇyāṃ
laya iti omkāraśabdasyāmnāyārthaḥ| tritvaṃ tu kāyavākcittarūpeṇaikaṃ (kya)pratipādanārtham|
ata eva tattvaparidīpi tattvaprakāśakamityarthaḥ

bhordhvagataṃ chordhvasthitasametaṃ ṭordhvasthitaṃ tadanu lekhyam |ḍādharayutaṃ ṣādharagaṃ ṣordhvasthitayuktaśordhvagatam

aparamāha-bhordhvagatamityādi| bhakārasyordhvagataṃ sakāraḥ| sa|  chordhvasthitasametaṃ ṭordhvasthitamiti|
chordhvasthitena ba (va)kāreṇa sametaṃ saṃyuktam| ṭordhvasthitaṃ rephaḥ| tadanu
lekhyaṃ tadanantara (raṃ)likhanīyamityarthaḥ| rva| ḍādharayutaṃ ṣādharagamiti| ḍakārasyādharam
ukāraḥ,tena yutaṃ ṣādharagamiti bakāraḥ| bu| ṣordhvasthitayuktaśordhvagatamiti|
ṣakārasyordhvasthitaṃ dhakārastena yuktaṃ  saṃyuktaṃ śakārasyordhvagataṃ dakāraḥ| ddha| likhyamiti
sarvatra yojyam

ñādharayutalṛtalasthaṃ ṭādharayutapordhvasaṃsthitaṃ tadanu |ṭhādharagānvitaphordhvagamaivāmayutaṃ
haṭāntaḥstham

aparamāha- ñādharayutalṛtalasthamityādi| ñakārasyādharagam ākāraḥ,tena yutaṃ lṛkārasya talasthaṃ
ḍakāraḥ| ḍā| ṭādharayutapordhvasaṃsthitaṃ  tadanviti| ṭakārasyādharam ikārastena yutaṃ
pakārasyordhvasaṃsthitaṃ kakāraḥ| tadanu tadanantaraṃ lekhyam| ki| ṭhādharagānvitaphordhvagamiti|ṭhasyādharagam
ī,tenānvitaṃ phakārasyordhvagaṃ nakāraḥ| nī| aivāmayutaṃ haṭāntaḥ
sthamiti| aikārasya vāma ekāraḥ| tena yutaṃ hakāraṭakārayorantaḥsthaṃ yakāraḥ| ye

casamadhyagataṃ ṭhasavyagasametaṃ bhādharasusaṃsthitam |tadanu hathamadhyagataṃ tavāmagasaṃyuktaṃ
ṭhalamadhyagaṃ paścāt

punarāha-casamadhyagamityādi| cakārasakārayormadhyagaṃ ba(va)kāraḥ| va| ṭhasavyagasametaṃ bhādharasusaṃsthitamiti|
ṭhasavyagena repheṇa sametaṃ saṃyuktaṃ bhakārasyādharasusaṃsthitaṃ
jakāraḥ| tadanu lekhyamiti yojyam| jra| hathamadhyagatamiti hakārathakārayormadhyagaṃ vakāraḥ|
va| tavāmagasaṃyuktaṃ ṭhalamadhyagaṃ paścāditi| takārasya vāmagaṃ ṇakārastena yuktaṃ
ṭhakāralakārayormadhyagaṃ rephaḥ| paścāllekhyamiti śeṣaḥ| rṇa

sarvakalāntaphamadhyaṃ tṛtīyavargādivāmagasametam |ṇordhvayutaṃ lādharagaṃ chordhvasthaṃ bhatalagaṃ
ṭhasavyayutam

punarāha- sarvakalāntaphamadhyaṃ tṛtīyavargādivāmagasametamityādi| sarvakalāntā aḥkārastasya
phakārasya madhyaṃ nakāraḥ| tṛtīyavargasyādiḥ ṭakāraḥ| tasya vāmagam īkārastena sametaṃ saṃyuktam|
nī| ṇordhvayutaṃ lādharagamiti| ṇakārasyordhvam ekāraḥ,tena yutaṃ saṃyuktaṃ lakārasyādharagaṃ
yakāraḥ| ye| chordhvasthamiti| chakārasyordhvaṃ ba(va)kāraḥ| va| bhatalagaṃ
ṭhasavyayutamiti| bhakārasya talagaṃ jakāraḥ| ṭhasavyaṃ dakṣiṇaṃ rephaḥ,tena yutaṃ lekhyamiti
yojyam| jra

tordhvagayutaṃ ṣādharagaṃ thordhvagasaṃyuktaṃ ṇādharagaṃ paścāt |phādharagaṃ ṭhādharayutaṃ phordhvasthaṃ
ṇordhvayutaṃ lādharagam

punarapyāha- tordhvagayutaṃ ṣādharagamityādi| takārasyordhvagam aikāraḥ,tena yutaṃ ṣakārasyādharagaṃ
ba(va)kāraḥ| vai| thordhvasaṃyuktaṃ ṇādharagaṃ paścāditi| thakārasyordhvagam okāraḥ,tena
saṃyuktaṃ ṇādharagaṃ rephaḥ paścāllekhyamityarthaḥ| ro| phādharagamiti phakārasyādharagaṃ
cakāraḥ| ca| ṭhādharayutaṃ phordhvasthamiti| ṭhakārasyādhara īkāraḥ,tena yuktaṃ phakārasyordhvasthaṃ
nakāraḥ| nī| ṇordhvayutaṃ lādharagamiti| ṇakārasyordhvaṃ ekāraḥ| tena yuktaṃ
lādharagaṃ yakāraḥ| ye

ḍādharaśūnyasametaṃ trivatalagaṃ cordhvasthitaṃ ratalam |thādharayutaṃ śādharagaṃ ñādharagasamāyuktaṃ
cāpi

punarapyāha-ḍādharaśūnyasametaṃ trivatalagamityādi| ḍakārasyādhara ukāraḥ,śūnyaṃ binduḥ,indusahitamityupadeśaḥ|
tābhyāṃ sametaṃ saṃyuktaṃ trayaṃ ca tato vakārasya talagaṃ hakāraṃ ceti
trivatalagaṃ hakāratrayaṃ hrasvokāratrayasahitaṃ hakāratrayamityarthaḥ| hu hu hu | yadyapi
śrīmacchabarapādīyasādhanaprakriyāyāṃ hūkāratrayamabhyupetam,tathāpi bhinnasādhanatvādatra
hrasvasvīkāro'pyavivāda eva| cordhvasthitamiti cakārasyordhvasaṃsthitaṃ phakāraḥ|
ratalamiti rephasya talaṃ ṭakāraḥ| eṣa phaṭkāroddhāre'pi| phaṭkāratrayamupadeśād boddhavyam|
thādharayutaṃ śādharagaṃ ñādharagasamāyuktaṃ cāpīti| thakārasyādharagaṃ vakāraḥ,tena yutaṃ
śakārasyādharagaṃ sakāraḥ| ñakārasyādharageṇākāreṇa samāyuktamiti tam| svā

sayamadhyagaṃ jhavāmagasametamuktākṣarakṛto rahasyaḥ |mantro'yamaśanidevyā lekhyo japyo vibhāvyaśca

punarapyāha-sayamadhyagaṃ jhavāmagasametamiti sakārayakārayormadhyagaṃ  hakāraḥ| jhakārasya
vāmagena ākāreṇa sametaṃ saṃyuktam | hā| uktākṣarakṛto rahasyamiti| uktākṣarebhya ālikālibhyaḥ
kṛta āhṛta ākṛṣṭo'yaṃ rahasyo'prakāśyaḥ| paramapadaprāptihetutvāt| ko'sāvityāha- mantro'yamaśanidevyā
iti| aśanidevī vajradevī kolāsyā,tasyā ayaṃ mantraḥ| kiṃbhūtaḥ?lekhyo japyo
vibhāvyaśceti| lekhyaḥ sindūrapātavidyāvidhānādau| japyo bhāvanājanitakhedānandanam| vibhāvyo
devīkamalodare| cakārastu lakṣaṇasūcanārthaḥ

cintāmaṇiḥ kalpakuṭhāgrakumbhaḥśrīkāmadhugdhenurapi praśastāḥ |te sādhyamānā dadatīha vittā
-nyayaṃ tu saukhyaṃ sadhanaṃ dadāti

iti tattvajñānasaṃsiddhau mantroddhāravidhiḥ ||anuśaṃsāmāha-cintāmaṇirityādi| ayaṃ tu mantrarājaḥ
sadhanaṃ saukhyamanuttarasukhaṃ dadātīti sambandhaḥ| cintāmaṇiḥ vasuvarṣaratnaviśeṣaḥ|
kalpakuṭhaḥ kalpavṛkṣaḥ,agrakumbho bhadraghaṭaḥ,śrīḥ sampattiḥ,kāmo abhilāṣaḥ,tatprerikā
dhenuḥ śrīkāmadhenurityarthaḥ| te sādhyamānā iti| te catvāro'pi sādhyamānā iha saṃsāre vittāni
dhanāni dadati arpayanti,ayaṃ tu bhuktimuktī pradadātītyarthaḥ

iti śrīmarmakalikānāmatattvajñānasaṃsiddhipañjikāyāṃ mantroddhāravidhiḥ ||

