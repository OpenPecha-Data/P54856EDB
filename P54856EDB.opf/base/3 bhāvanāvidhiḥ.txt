[atha bhāvanāvidhiḥ]atha kṛtabāhyārcanavidhirurukaruṇo nirmitāriramadhyābje |vyasuhṛdayoṣṇagubimbe
dhyāyāt pūrvoditāṃ devīm

athetyādi| athānantaraṃ devīṃ dhyāyāditi sambandhaḥ| pūrvoditāmiti| vigrahavatīṃ sahajarūpiṇīṃ
pūrvapratipāditāṃ pūrvatantre śrīsaṃvarārṇavādau bhagavatpratipāditāṃ vā| kṛtabāhyārcanavidhiriti|
kṛta eva bāhye darpaṇatale arcanavidhiryena sa tathā| urukaruṇa iti| ururmahatī
karuṇā kṛpā yasya| kutra dhyāyādityāha-nirmitāri(ra)madhyābja iti| nirmāṇacakramadhyapadme|
vyasuhṛdayoṣṇagubimba iti| vigatā asavaḥ prāṇā yasya sa vyasurmṛtakaḥ,tasya hṛdayaṃ  vyasuhṛdayaṃ
tasmin ,uṣṇā gauryasya sa uṣṇaguḥ sūryastasya bimbe maṇḍale mṛtakahṛdayagatasūryamaṇḍala
ityarthaḥ|vyākhyānāntaramapi- devīṃ dhyāyāt| mahārāgarasena dīvyatīti devī| pūrvoditāmiti
vyākhyātameva| kiṃbhūtaḥ sannityāha-kṛtabāhyārcanavidhiriti| uhyata iti vāhyā avadhūtī|
bāhyāṅganātvāt karmamudrā vā| kṛta eva bāhyāyāmarcanavidhiḥ sukhodayo yena sa tathā|
urukaruṇa iti| kaṃ sukhaṃ ruṇaddhīti karuṇā bodhicittam ,ururmahatī karuṇā yasya sa urukaruṇaḥ|
kutra dhyāyādityāha- nirmāṇāri (ra)madhyābja iti| prabhāsvarānmanonirmitaṃ ca tadari
tridalacakraṃ ceti nirmitāri dharmodayā ,tanmadhyapadme| vyasuhṛdayoṣṇagubimba iti |
śavahṛdayasūryabimbe| suviśuddhadharmadhātusamupajātajñānāloka ityarthaḥ| tathā ca-nirātmakatvāt
khalu dharmadhātorviśuddhitaḥ suptaśavo vimānaḥ|anālayaṃ tat suviśuddharūpaṃ pratītaye
(yate)tadhṛdaye śavasya||prajñoṣṇagurjñānamayaṃ viśuddhaṃ vibhāvasormaṇḍalamugratejaḥ|tatroditeyaṃ
suviśuddhadharmadhātusvarūpā jagadekarūpā

sandhyāsindūravarṇāṃ kharakaranikarāpāstasaptārkakāntikartrīṃ sarvārtihantrīṃ sphuradamitaghṛṇiṃ
bibhratīṃ savyadoṣṇā |bibhrāṇāṃ vāmadoṣṇā kamalamatisitaṃ raktapūrṇadhvajāḍhayāṃkālyā
dambholikālyā parigataśirasaṃ muktamūrdhvotthahastām

bhāvanāmāha-sandhyetyādi| sandhyāsindūrayoriva varṇo yasyāḥ suviśuddharāgamayītvāt ,tāṃ dhyāyādityanuvartanīyam|
kharakaretyādi| kharastīkṣṇaḥ karanikaro raśmisamūhastena apāstā nirākṛtā
saptārkasya saptasūryasya kāntiryayā sā tathā| punaḥ kiṃbhūtāṃ kartrīṃ vidhātrīṃ sarvārtihantrīmiti|
sarvaduḥkhacchedikām| sphuradamitaghṛṇimiti| sphuradamito'paryanto ghṛṇirdīdhitiryasyāḥ|
savyadoṣṇeti dakṣiṇabāhunā| punaḥ kiṃbhūtāṃ kamalaṃ biṃbhrāṇāṃ kapālaṃ dhārayantīm|
atisitamiti nirmalam| raktapūrṇamiti| caturmārāṇāṃ raktena pūritatvāt| vāmadoṣṇeti
vāmabāhunā| dhvajāḍhayāmiti vāmapārśvadhṛtakhaṭvāṅgām| parigataśirasamiti| anugatamastakām|
kayetyāha- dambholikālyeti| dambholireva dambholikā| svārthe kan kuliśapaṅktirityarthaḥ|
kiṃbhūtayā kālyeti kṛṣṇayā ,upadeśāt kapālāvalīmaṇḍitamastake (kaye)ti boddhavyam| kaṃ
śiraḥ ,tadālyā tat paṅktyā parigataśirasamiti vā| etatpakṣe vajrāvalī kṛṣṇetyupadeśaḥ| muktamūrdhvotthahastāmiti|
muktaṃ yathā bhavati tathordhvotthahastām| muktamūrdhvotthāḥ keśakalāpā
muktāstatparyantamīṣallagno hasto dakṣiṇakaro yasyā   iti vā

muṇḍālīmaṇḍitāṅgīṃ mukhagaladasṛjaṃ svādaguṃ muktanādāṃsavye cordhvaṃ kirāsyāṃ varasubhagamanākkrodhamūlānanāntām
|sānandāṃ sānurāgāṃ vividharasayutāmardhaparyaṅkanṛtyāṃmudrābhirmudritāṅgīṃ
vyapagatavasanāṃ ṣoḍaśābdāṃ varāṅgīm

aparaṃ viśeṣaṇamāha- muṇḍālītyādi| naraśiromālāmaṇḍitaśarīrām| mukhagaladasṛjamiti| mukhātpadmamukhād
galadasṛg raktaṃ yasyāḥ sā tathā| mahārajoyogāccaturmāraraktapānādvā vadanagaladasṛjam|
svādagumiti| svādo rasaḥ ,sa ca ṣaṭprakāraḥ| svāda eva ṣaḍeva gāvaścakṣūṃṣi yasyāḥ
sā tathā| pratimukhaṃ nayanatrayatvāt| muktanādāmiti muktamahāsukhajanitanādām| kirāsyāmiti
śūkaravaktrām| kutretyāha- savya iti dakṣiṇapārśve|  ūrdhvamiti kriyāviśeṣaṇam| varasubhagetyādi|
varaṃ viśiṣṭaṃ subhagaṃ manoharaṃ manāk īṣat krodhameva mūlaṃ pradhānamānanaṃ mukham,anyanmukhaṃ
śūkaramukhaṃ ca yasyāḥ sā tathā| tāmiti dvitīyaikavacanaṃ vā| sānandāmiti|
sahajānandamagnām| sānurāgāmiti mahārāgamayīm| vividharasayutāmiti| śṛṅgārādinavanāṭyarasasahitām
,sakalakleśopakleśaśamanāt| ardhaparyaṅkanṛtyāmiti|  ardhaparyaṅkena nṛtyantīṃ|
kṛtakṛtyatvāt| mudrāabhirmudritāṅgīmiti| mudrābhiḥ kaṇṭhikā-rucaka-kuṇḍala-śiromaṇi-yajñopavītasvarūpapañcamudrābhiḥ
sāṃvarībhiḥ samyag mudritamaṅgaṃ yasyāḥ sā tathā| tathā ca śrīcakrasaṃvare-kaṇṭhikārucakakuṇḍalaśiromaṇivibhūṣitam|yajñopavītaṃ
bhasmeti mudrāṣaṭkaṃ prakīrtitam||iti|etā
eva bhasmaparihāreṇa devyāḥ pañcamudrā boddhavyā ityāmnāyaḥ| tathā ca śabarapādīyasādhane'pi
"pañcamudrāvibhūṣitām"iti| cakrikā mekhalā copamudrā boddhavyā| ṣaṇmudrāmudritāṅgīmiti
pāṭhe etatpratipāditapañcamudrāmadhya eva mekhalāyā antarbhāvāt ṣaṇmudrā
boddhavyāḥ| mudrayoḥ (drāyāḥ)ṣaṭ mudrāṣaḍiti ṣaṣṭhīsamāsaśca svīkartavyaḥ| ubhayapakṣe'pi
ṣaṣṭhatathāgataviṣaye guruparamparaivāśrayaṇīyeti| vyapagatavasanāmiti| nagnām ,āvaraṇadvayarahitatvāt|
ṣoḍaśābdāmiti| ṣoḍaśakalāsampūrṇacandratvāt ,ṣoḍaśānandamayītvād vā| yaduktaṃ
śrīkālacakre-prajñādhṛg yena cakre śirasi dhṛtamidaṃ śukravairāgyasaukhya-muṣṇīṣe brahmarandhre'kṣaraparamasukhaṃ
ṣoḍaśānandapūrṇam| iti|varāṅgīmiti sakalasukumārādiślādhyayauvanaguṇopetatvāt

jñānākarṣādividhiṃ prāgiva kṛtvā vidhānavinmantrī |svastikamalikābhimukhaṃ bhramantamekaṃ drutaṃ
dhyāyāt

kṛtyāntaramāha- jñānākarṣādītyādi| mantrī bhāvakaḥ| svastikaṃ nandyāvartaṃ dhyāyāt| suṣṭhu asti
kaṃ sukhaṃ yasmāt sa svastiko binduḥ| caṇḍāalīkarasaṃgamādāvartayati tadbinduviśuddhayā
cintanīya ityupadeśaḥ| tathā ca śabarapādīyasādhane-"kolāsyāsannidhau dṛṣṭvā nandyāvartaṃ
tu sadbudhaḥ"| tasyārthaḥ-sukharūpiṇyā devyā saha nandayatīti nandī binduḥ| tasya ca caṇḍālīsaṅgamādāvartānnandyāvarta
iti| bhramantamityavicchinnaṃ kulālacakravad bhramantam| alikābhimukhamiti|
alamivālaṃ daṃṣṭrā tadasyāstītyalikaṃ mastakaṃ tadabhimukham| athavā vajraḍāke
"alikaṃ paśuḥ"ityaṣṭame chomāpaṭale pratipāditam| tadabhiprāyādvā| alikābhimukhaṃ paśumukhābhimukhamiti
boddhavyam| ekamiti ekameva| drutamiti| anavaratabhramaṇayogāt| kiṃkṛtvetyāha-vidhānaviditi
upadeśajñaḥ

tadanu viyadvati dhātau trikūṭagirigahvare bhramaccakram |prāguktamiva dhyāyādraktaṃ jājvalyamānaṃ
sat

viśeṣakartavyamāha-tadanvityādi| tadanantaraṃ cakraṃ dhyāyāt| kutra  taddhayātavyamityāha- viyadvati
dhātāviti| viyad gaganaṃ śūnyaṃ śuṣiramiti yāvat ,tena yukto viyadvān devīkamalam|
dadhātīti dhātuḥ ,pṛthivīdhātusādharmyāt tatra devīkamalodara iti vākyārthaḥ| trikūṭagirigahvara
iti| trikoṇatvāt trikūṭaṃ durārohatvāt prapātabhūtatvācca giristasya gahvare'bhyantare
devīkamalodaragataparadharmodayāyāmiti bhāvaḥ| kiṃbhūtaṃ cakram ?bhramat prāguktamiveti|
yathā sindūrapātasamaye śikhikoṭikaṃ likhitaṃ tathaivetyarthaḥ| raktamiti lohitam| jājvalyamānamiti
prakāśamayatvāt| saditi śobhanamanupamasukhayogāt

tat sthiramivātivegānnirvātaniṣkampadīpamiva dīptam |drāvayaduru sukhacakraṃ sravadamṛtāsārakṛtasavanam

viśeṣamāha- tat sthiramityādi| tadeva cakra mativegādatiśayitacalanāt sthiramiva niścalamiva
dhyāyāt| atropadeśaḥ- anantaraślokasthitapaścācchabdotthapaścādityaparakriyāpadāccakrabhāvanānantaraṃ
caṇḍālīrūpaṃ nirvātaniṣkampadīpamiva dīptaṃ niścalapradīpavad dedīpyamānaṃ paśyediti
boddhavyam| etannirvātaniṣkampadīpamivetyādyavyabhicāraviśeṣaṇadīptaśabdasya punaruktasyopādānācca
bhagavatyāścaṇḍālyā evaṃrūpasya sakalamavikalaṃ napuṃsakaśabdena viśeṣaṇamityāmnāyavidaḥ|
anyathā saṃvṛtipakṣe caṇḍālīdarśanameva na syāt ,anuktatvāt| etadeva vā cakraṃ
caṇḍālīrūpaṃ syāt| dvayamapyasaṃpradāyamiti tad vyākhyānaṃ parihṛtyocyate kiṃbhūtaṃ
caṇḍālīrūpaṃ drāvayat uru mahat sukhacakraṃ drāvayat drutāpannaṃ kurvat| sravadamṛtāsārakṛtasavanamiti|
mahāsukhacakrādamṛtasravaṇakṛtasnānam

kāyatrayasvabhāvaṃ paramaṃ sahajātmakaṃ jagadvyāpi |sphuradamitaśātasantatiṃ paśyet paścānmukhaḥ
paścāt

kāyatrayasvabhāvamiti| dharmasaṃbhoganirmāṇasvarūpamekalolībhūtatvāt| paramamiti| asādhāraṇarūpatvāt|
paramatiśayitaṃ sahajakṣaṇaṃ māti paricchinattīti vā paramam| sahajātmakamiti| mahāsukharūpatvāt|
jagadvayāpīti| tadvilakṣaṇasyānyasyābhāvāt| yadvā jagadvayāpi ceti jagadvayāpi
jagato'pi tatsvarūpatvāt| sphuradityādi| sphuranti (ntī)amitā anavacchinnā śātasya
sukhasya santatiryasmāt tat tathā| paścānmukha iti| paścimābhimukha eva devīṃ bhāvayediti
niyamaḥ| paścānnirmāṇacakrād vakārarūpiṇīṃ devīmindubindusthitanādarūparekhayā ūrdhvaṃ gacchantīṃ
yāvadevoktaviśeṣaṇasahitāṃ bhāvayedityāmnāyaḥ| sā ca rekhārūpiṇī bhagavatī cakratrayasamudbhede
mahāsukharūpamāsādya mahāsukhamayaṃ svastikaṃ praveśya mahāsukhacakraṃ gatvā
mahājvālāvalīvilīnasacchidraghaṭaghṛtenevānavaratasravadamṛtadraveṇātmānaṃ snāpayan sphuṭamevācintyapade
viśramediti viśeṣaḥ|vyākhyānāntare tu caṇḍālyāḥ prathamamevoktatvāt cakrasyaiva
viśeṣaṇametad boddhavyam| prathamataścakramuktaviśeṣaṇaviśiṣṭaṃ dhyāyāt| paścād mahā
sukhacakraṃ bhāvayet drutāpannaṃ kārayet paśyet| na tu mahāsukhacakramatra boddhavyaṃ sphuradamitāsārakṛtasavanamiti
,caṇḍālījvalanāt| tasya cādhaḥ sthitatvāt| tatra ca śrīmati caṇḍālīyoge
sakalaśaktinidhāne guruvākyādiṣu saṃyogaśaktisamutpāditaviśiṣṭarāgavat ,ikṣvādiṣu
pīḍanaśaktisamupajāta divyarasavat ,kāṣṭhādiṣu śayanīyaśaktisamutpāditamahālokavat ,maithuneṣu
dampatīprītiśaktisamutpāditasatprasavavat ,kṣīrādiṣu dhārāpātaśaktisamutpāditasāravat
,navanīteṣu jvālāśaktisamutpāditaviśiṣṭasāravat ,mṛttikādiṣu  āvartaśaktisamutpāditataijasavat
,drākṣādiṣu bhaiṣajyaśaktisamutpādita balaviśeṣavat ,mantrādiṣvākarṣaṇaśaktisamutpāditasakalavāñchitavat
anuṣṭhānāt sakalamavikalamevotpadyate| ananuṣṭhānāttu śrāvakāṇāmiva
mahāyānayāyināmapi samūlameva sarvamālūnaṃ viśīrṇam| tathā ca-saṃyogāt cakrapadmābhyāṃ pīḍanīyaṃ
saroruham|kramaśo mathanīyañca prītimutpādya tāttvikīm||dhārāpāte'pi ca girerjvālāśaktiśca
vaṃ-bhavā|āvartaśaktirjvālāyā  mahārāgauṣadhīvadhūḥ||ākarṣaṇaśaktiḥ pavanāt kathaṃ
na syānmahodayaḥ|ananuṣṭhānadoṣeṇa kāraṇaiḥ saha naśyati||atha bhagavatyevātmānaṃ sakalasattvanistāraṇārthameva
pratipāditavatīti viśuddhirabhidhīyate| tathā ca sādhanavibhaṅge
sindūrapātaviśuddhāvasmadguravaḥ-prīteyaṃ kiravaktrā yadyapi sindūrapātato mukure|adhyātmarūpadevīpūjā
śreṣṭhā tathāpīha||vajramabhedyajñānadhāraṇāt tasyāmbujaṃ ca madanaṃ ca|vajradharaśabdavācyaṃ
tadupari śabdāttadāvalambya||mukuramiva nirmalatare cetasi rāgaṃ viśuddhamiva
bhujagabhavam|vinyasya vikira bāhyābhyantaradharmodayāmathavā||mantrālīmiva mananāttrāṇānmantrākṣaraṃ
vilikha bījamkāñcanaśalākayaiva sphuṭamavadhūtyā suśobhanayā||tatroditā vikaluṣā
suviśuddhajñānarūpiṇī yā''sīt|ujjhitasakalavivādā tāmiha paritoṣayed yogī||muṇḍālī
maṇḍitāṅgīyamālikālyorvidhāraṇāt|mahāsukhamayitvena rajoyogayutā sadā||yadvānanagaladraktā
mārāṇāṃ raktapānataḥ|mūlāsyaṃ paramārthena saṃvṛtyā śaukaraṃ mukham||mūlānane triṇetreyaṃ
traikālyekṣaṇaśuddhitaḥ|kolānane triṇetreyaṃ satyābhyāṃ tulyadarśanāt||ūrdhvānanasthito
bindurmūrdhvotthamiti kathyate|pratyaṅgabhramaṇānmuktaṃ viyacchuddhayā śitadyutiḥ ||subaddhamuktagativadvāsanāśeṣanāśataḥ|manākkrodhaṃ
mukhaṃ devyāḥ sausthityā subhagaṃ varam||bhāvābhāvavikalpānāṃ
cchedārthaṃ kartikā kṛtā|dakṣiṇastīkṣṇakiraṇastīkṣṇatvād dakṣiṇe dhṛtā ||bodhicittaviśuddhayaiva
kapālaṃ raktapūrṇatā|suviśuddhena rāgeṇa saṃyogapratipādikā ||yadvā
mahāsukhasadākṛpārasamayaṃ nṛkam|raktapūrṇaṃ dhṛtaṃ vāme bindorvāmapravāhataḥ ||khe nāḍayāṃ
tuṅgata iti khaṭvāṅgaṃ bindurucyate|tadeva dhvajamityuktaṃ yogicihnatayā'nayā||pañcātmako'yaṃ
bhagavān krīḍate sukhacakrake|vihīnaḥ pañcato binduriti kālī śiraḥsthitā||kṛtāḥ sukhatayā
bhedyāḥ sukhacakre tathāgatāḥ|iti dambholikīrājī rājate śirasi sthitā||ūrdhvaṃ binduḥ
sahā'vidyāsuramunmūlituṃ kṣamaḥ|bindoḥ saṃvṛtirūpatvāt saṃvṛtyā śaukaraṃ mukham||tadudbhūtaṃ
mahārāgarasaviddhaṃ mahāsukham|tathaiva paramārthatvāllohitaṃ mūlamānanam||nimīlyāpi
dṛśaṃ paśyannabhaḥ sa na vilohitam|tacchuddhayā lohitā devītyāha me gururantimaḥ||dharmodayoditaṃ
rūpaṃ sthirabījaṃ nirañjanam|tadeva cakramityuktaṃ kalpanājālanāśataḥ

pratidivasaṃ pratisandhyaṃ yathākṣaṇaṃ vā vibhāvayedetat |yāvatsiddhinimittaṃ tāvadidaṃ tūcyate
vyaktam

kadā bhāvayedityāha-pratidivasamityādi| pratidivasaṃ pratyahaṃ bhāvayediti sambandhaḥ| evaṃ
pratisandhyaṃ sandhyācatuṣṭaye| yathākṣaṇaṃ vā yathāvasaram| yāvat siddhinimittamiti| yāvat
siddhinimittaṃ nopajāyate tāvadityarthaḥ| idaṃ tūcyate vyaktamiti| idaṃ punarvyaktameva
nimittamucyate ,yena yogī utpannanimitto'bhidhīyate iti

ayatnajaṃ prītirayānubandhādyadā bhaved vyaktamidaṃ vibhāvitam |kaśācapeṭādihate na vedanātadā
bhavetsiddhiradūravartinī

nimittamāha- ayatnajamityādi| tadā siddhirbhavediti sambandhaḥ| adūravartinī sannihitā| kadetyāśaṅkāyāmāha-yadā
vibhāvitaṃ vyaktaṃ bhavet| ayatnajamiti| yatnanirapekṣyaṃ svarasavāhitayā
ityarthaḥ|kutastadbhavedityāha-prītirmahāsukhaṃ tasya rayo vegaḥ ,tasyānubandhanamaparityāgaḥ,tasmāt|
kadā kiṃ na bhavedityāha- kaśetyādi| kaśā carmaṭhī| capeṭaścavaṭuḥ| ādiśabdāt
pādaprahārādiḥ| etairapi hate vedanā notpadyate| tadeva siddhirityarthaḥ

pratāḍitānāṃ paṇavādikānāṃpaṭudhvanirna śrutigocaraścet |tadāpyate bodhiranuttarāgyrāsvapne'cirād
dhyānavato'grasiddhiḥ

dvitīyaṃ nimittamāha-pratāḍitānāmityādi| tadā bodhenā(dhirā)pyate prāpyate iti sambandhaḥ| anuttareti|
na vidyate uttaraṃ śreṣṭhaṃ yasyāḥ| agryeti| sahajānandarūpā sarvopari vidyamānatvāt|
kadetyāśaṅkāyāmāha - pratāḍitānāmityādi| prakarṣaṃ tāḍitānāmapi mṛdaṅgādīnāṃ paṭuḥ
prakṛṣṭo  dhvaniḥ śrutigocare śravaṇaviṣayendriye nānubhavatīti śeṣaḥ| svapna iti| apiśabdo'tra
boddhavyaḥ| svapne'pi nidrāyāmapi dhyānavato yogadharasyācirādevānuttarā siddhiḥ syāt|
nidrāṇo'pi yogī mahāsukhasamādhilīna eva vajravilāsinīmanohārikārī bhavatīti bhāvaḥ| yadvā
svapne'pi yadyevaṃ nimittamālokate tadāpi siddhirbhavatyevetyarthaḥ

dṛṣṭvā siddhinimittaṃ pitṛvanagirikuñje vṛkṣamūlādau |nivasannutpannakramayogamajasraṃ sudhīḥ
kuryāt

sthānaviśeṣamāha-dṛṣṭvetyādi| sudhīḥ paṇḍitaḥ saprajño vā| utpannakramayogamadhyātmayogaṃ kuryādabhyasediti
sambandhaḥ| kiṃkṛtvetyāhadṛṣṭvā siddhinimittamiti| siddheretaduktanimittaṃ
jñātvā| nivasanniti|  samāhitastiṣṭhan| kutretyāha-pitṛvanetyādi| pitṛvanaṃ śmaśānam| anyatsubodhameva|
pakṣāntare tu piturvajradharasya vanaṃ vijanatvāt ,rāgāṭavītvācca mahāsukham|
pitṛvanaśabdasya śmaśānaparyāyatvāt| aṣṭavijñānopaśamanalakṣaṇaṃ vā| tatra sthita ityarthaḥ|
giriḥ prapātasthānatvāt kamalakiñjalkaṃ tasya kuñje koṣacarmapihitatvāt tadgarbhe| vṛkṣamūlādau|
"kṛṣū vṛṣū secane "sicyate bodhicittaṃ dhārayatīti vṛkṣaḥ kuliśamavadhūtī vā
,tasya mūle nivasan cittamarpayanniti bhāvaḥ| ādiśabdānmaṇimadhyamaṇyagrayorapi grahaṇam|
ajastramityanavarataṃ yathā bhavati

siddhau vasudhādīnāṃ bhavati layo hyuttarottare kramaśaḥ |khyāti tadā gaganābhaṃ prabhāsvaraṃ
jñānamātraṃ sat

tatkṣaṇasya māhātmyamāha -siddhāvityādi| asya yogasya siddhau vasudhādīnāṃ pṛthivyādimahābhūtānāṃ
layo bhavati|uttarottare kramaśa iti| uttaramuttarakrameṇa līyate ityarthaḥ| tathā ca-bhūdhāturlīyate
toye toyaṃ tejasi līyate |iti|āśayastu-pṛthvī kāṭhinyamabdhātuḥ snehatāṃ
teja uṣṇatām|pavanaṃ preraṇāṃ muñcan bodhāmbhodhau nimajjati||tathā ca hevajre-pṛthivyāpaśca
vāyuśca teja ākāśameva ca|kṣaṇāt sarve na bādhyante svaparasaṃvittivedanam||yadvā vāmadakṣiṇanāḍīvāhagatāni
pṛthivyādīni maṇḍalasvabhāvāni pṛthivīmaṇḍalamabmaṇḍalaṃ yātītyevaṃ
kramato yāvadakṣayasukhasvarūpaṃ jñānamaṇḍalaṃ praviśantīti| yaduktaṃ kālacakre-pṛthvī toyaṃ
prayāti jvalanamapi jalaṃ pāvako mārutaṃ cavāyuḥ śūnyaṃ ca śūnyaṃ vrajati daśavidhaṃ vai
nimittaṃ nimittam|sarvākāraṃ prayātyakṣaraparamasukhānāhataṃ jñānakāyaṃjñānādṛddhiśca siddhirbhavati
narapate janmanīhaiva puṃsām|tadā yoginaḥ kathamiva prakāśata ityāha- khyāti
tadā gaganābhamiti| gaganasadṛśaṃ prakāśate| prabhāsvaramiti| niṣkaluṣaṃ talavilīnabāṣpakramavyapagamasaṃprāptanijarūpaṃ
darpaṇavannirmalaṃ tādṛśi jñānadarpaṇa iva bāṣpaṃ viśvameva
layamāpadyata ityarthaḥ| jñānamātramiti| svapnajñānavajjñeyanirapekṣaṃ svaprakāśamātram|
saditi anavacchinnarūpam

jānīyāttaccihnaiścihnāni tu pañcadhā vidustajjñāḥ |ata eva tāni yogī samāhito lakṣayenmanasā

jñānakāraṇamāha- jānīyādityādi| tajjñānaṃ cihnairvakṣyamāṇairjānīyāditi sambandhaḥ| cihnāni
tviti| cihnāni nimittāni punaḥ pañcadhā pañcaprakārāṇi tajjñāstadadvaitayogajñā vidurjānanti
,teṣāmeva taccihnotpatteḥ| ata eveti asmādevākārāt| śūnyatāsamādhereva vā| yogī tattve
nipuṇastāni lakṣayet| samāhita iti| avikṣiptacittaḥ| manaseti| dhyānāgracetasaivānyavijñānānāmaviṣayatvāt

prathamaṃ mṛgatṛṣṇābhaṃ dhūmākāraṃ dvitīyakaṃ cihnam |khadyotavattṛtīyaṃ turyaṃ dīpojjvalaṃ
spaṣṭam

kāni tāni cihnānītyāha- prathamamityādi| mṛgatṛṣṇābhaṃ marīcikāsamaṃ prathamaṃ cihnamutpadyate|
yadyapyevaṃ tathāpyupadeśāddhūmākārameva prathamaṃ cihnamiti boddhavyam| marīcikā tu dvitīyā|
prathamamākāśāsaktacitto yogī dhūmaṃ paśyati paścānmarīcikādikamiti|yaduktaṃ kālacakre-ākāśāsaktacittairanimiṣanayanairvajramārgaṃ
praviṣṭaiḥśūnyād dhūmo marīciḥ prakaṭavimalakhadyota
eva pradīpaḥ|jvālā candrārkavajrāṇyapi paramakalā dṛśyate bindukaścatanmadhye
jñānabimbaṃ viṣayavirahitānekasaṃbhogakāyam||ṣaḍaṅge ca tatra gurūpadeśenākāśe prathamaṃ yogī
dhūmaṃ paśyati na  marīcikāmiti svānubhavato jñeyaṃ tato marīcikāḥ| paścādeva dhūmādikaṃ
kalpanārahitaṃ pratisenāvaditi| uktañca ḍākinīvajrapañjare-sarvajñahetukaṃ taddhi siddhinikaṭe
pravartakam|paścānmāyopamākāraṃ svapnākāraṃ kṣaṇātkṣaṇam||iti|yadvā mṛgatṛṣṇābhamiti|
viśvameva yogino marīcikeva mithyā| pratibhāsa ityarthaḥ| atasmiṃstadgrahaṇena pratibhāsamānatvāt|
dhūmākāramiti| dhūmākāramevākāśajñānamutpadyate| māyāgajādi ca| māyāgajaḥ pratītyasamutpanno
niḥsvabhāva iti viśvameva pratītyajaṃ pratibhāsamātraṃ rūpaṃ  dhūmavat paśyatītyarthaḥ|
khadyotavaditi| yathā khadyotaḥ khe ākāśe kṣaṇaṃ  kṣaṇaṃ dyotate ,tathaiva sphuṭāsphuṭabhāvena
śūnyatāyāṃ jñānajyotirālambana iti tṛtīyaṃ cihnam| turyamiti| dīpavadujjvalaṃ
caturthaṃ cihnam| yadvā dīpavadujjvalaṃ spaṣṭaṃ vyaktam| prakāśarūpaṃ ciramapi sthitvā
bodhivirahitāt punarvinaśvaramiti| akalyāṇamitrasamparkāditi bhāvaḥ

vigatābhragaganasadṛśaṃ pañcamaṃ cihnaṃ prakāśamavikalpam |evaṃ labdhanimitto mudrāṃ mahatīmavāpnoti

pañcamacihnamāha-vigatābhretyādi| śaradamalamadhyāhnanabhonibham| prakāśamiti| jñānasvarūpatvāt|
avikalpamiti vigatadvaitātpañcamaṃ cihnamutpadyate| evamiti| evaṃ krameṇotpannajñānanimitto
yogī mudamānandaṃ rāti gṛhṇātīti mudrā ,mahatīmiti mahāmudrāmavāpnoti pratipadyate,mahāmudrālābhī
bhavatītyarthaḥ

utthātukāmaḥ praṇipatya yoginīṃnāthaṃ ca kasthaṃ samudīrya mūḥkṛtim |utthāya kṛtyaṃ vidadhīta
tattvadhī -stiṣṭhet sadā yogayugena yogavit

iti tattvajñānasaṃsiddhau bhāvanāvidhiḥ ||kartavyāntaramāha- utthātukāma ityādi| utthātukāmo
yogī utthāya kṛtyaṃ vidadhīteti sambandhaḥ| kiṃkṛtvetyāha-praṇipatya yoginīmiti| devīṃ namaskṛtya|
nāthaṃ ceti| nāthamapi gurumapi| kasthamiti| śiraḥ sthitam| mūḥkṛtiṃ samudīryeti|
mūḥkāraṃ visarjanamantraṃ samuccārya visarjanānantarameva kṛtyaṃ kurvītetyarthaḥ| kṛtyamapi
kurvan bhāvakaḥ kathaṃ  tiṣṭhatītyāha- tiṣṭhedityādi| yogayugena mudrādvayayogena sadaiva
tiṣṭhannivaset ,  sacakrāṃ devīṃ caṇḍālīṃ ca bhāvayannityarthaḥ| yadvā hetuphalavyavasthayā
caṇḍālīdvayameva yogadvayamiti boddhavyam| ye tu bhagavatīdharmodayāntargatāparadharmodayācakre
vaṃkāraṃ kādyādivarṇāvṛtaṃ jvaladrūpaṃ prathamato dṛṣṭvā paścād vaṃkārakiraṇarekhayā
mṛṇālītantusūkṣmayā nirmāṇacakradharmasambhogasvarūpacakratrayamudbhidya mahāsukhacakramanugacchantyāplāvitaśītāṃśudvāreṇa
mahāsukhamāmukhīkṛtya yogālambanaṃ vidheyamiti vyācakṣate
vyākhyātāraḥ ,tanmate yogayugaśabdasya yogāsaṅgenetyapavyākhyānatvād eka eva yogaḥ
pratipāditaḥ| sa cāsmadgurubhiranāmnāyatvāt śabarapādīyasādhanavirodhācca na svīkṛtaḥ|
dṛśyante'pi kecit tanmate'pi bhāvakā iti| yogaviditi yogajñaḥ| tattvadhīriti| tattvārthā dhīḥ
prajñā yasyetyarthaḥ

iti marmakalikāyāṃ tattvajñānasaṃsiddhipañjikāyāṃ bhāvanāvidhiḥ ||

