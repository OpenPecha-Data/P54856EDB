tattvajñānasaṃsiddhiḥ[āśīrvādābhidhānam]namo bhagavatyai vajravārāhyai |udyātā talacakrato'niladhutā
vidyucchaṭābhāsvarādagdhāritritayā trilokamahitā pīyūṣadhārāplutā|buddhajñānarasāvilā
vikaluṣā sānandasandohadābhāvābhāvavicāraṇāvirahitā vārāhikā pātu vaḥ

marmakalikāpañjikāom namaḥ śrīvajravilāsinyaī |caṇḍālīkaralīlayā nijapadādullāsito viśvabhū-rviśvagbhūri
mahāsukhaṃ viracayaṃllīnaḥ svabodhodaye|ambhojāgra[ga]to'pi nirvṛtipadaṃ prāpto'pi
dhatte yayādrāgadrāvudayadvayaṃ   ca   sahajānandāya  vandāmahe ||jaladhiriva navo
navopamaśrīḥ prabhurayamambaramātralabdhasaṅgaiḥ|jagadavatu taḍidvatīva sandhyā vilasati vajravilāsinī
yadaṅge ||eṣa śiṣyo'smi sarveṣāṃ divyopāyavidāmaham|vajradevīgabhīrārthagambhīrānandavartinām||kṣantavyamatra
yadayaṃ mitro vyadhitapañjikaḥ|andhakāre padārthānāṃ mitra
eva prakāśakaḥ||paramārtho gabhīro'yaṃ vyākhyātāro na tādṛśāḥ|iti cet kriyatāmatra saṃvṛtyaṃśe'pi
gauravam||antarhite bhagavati saṃvarārṇave ācāryaḥ samādhivajro vajravilāsinīkṛtānugrahaḥ
sadgurucaraṇāravindādupadeśamākṛṣya hetuphalasvarūpacāṇḍālīdvayarūpiṇyāḥ sahajarūpiṇyāśca
śrīmadvajravārāhyāḥ sādhanamatipraṇītaguṇagaṇābharaṇaramaṇīyaṃ praṇītavān| ataḥ
prathamaślokadvayenāpi pratiślokaṃ parasparapratibaddhabhinnabhinnārthadaśadaśaviśeṣaṇaviśeṣitasvarūpiṇīṃtadrūpiṇīmeva
sakṛjjagadavidyāndhakāraśamanīṃ śamanītisamupanītacaturthakṣaṇalakṣaṇānandasandohasaṃjananīmiva
tanayajanapratipālanapratiyoginīṃ yoginīṃvajravārāhīmāśīrvādadvāreṇābhidadhe-udyātetyādi|
vārāhikā vo yuṣmān pātviti sambandhaḥ| varayatiicchati
viśveṣāṃ kṣemamiti varaṃ bodhicittam,varameva vāraḥ,"varaīpsāyām"  curādāvadantaḥ,prajñāditvātsvārthiko'ṇvidhiḥ,pṛṣodarāditvādvā''tvam|
yadvā āvṛṇoti pratiromakūpaṃ śarīramiti vāraḥ
śukram,"vṛṇu āvaraṇe",ā pṛṣādiḥ| taṃ mahāsukhacakrasthaṃ bindurūpaṃ herukaṃ nirmāṇacakrādāhinoti
anugacchatīti vārāhikā| saṃjñāyāṃ kan| athavā varaṃ svāminaṃ sukhacakragataṃ māninīva
kareṇa hatavatīti niruktyā svārthikādaṇṇantācca ḍābvidhervārāhī| atropadeśakramo'pi likhyate-vā-śabdo
vāyuvācīha vā-dhātorgamanārthake|tasyaiva    preraṇādyasmāddevīyaṃ  samudevyati||tathā
ca śabarapādīyasādhane prakāśitam-rākṣasāsyaṃ samākuñcya samujjvālya prabhāsvaram|ākāla(ra)stalacakrastho
vārāhī so'bhidhīyate||rephastataḥ  samudbhūto yā rekhā vahnirūpiṇī|akāro
vā'vadhūtīti  sarvadharmasukhaṃ  hi  sā||repho vahnimayī rekhā tadvarttamānā(rtmanā)calitā
satī|atrāpyakāro  draṣṭavyaḥ  prabhāsvarasukhākṛtiḥ||dvayoḥ  saṃyogato veti
madhyavarṇāyato bhavet|hakāraḥ sukhacakrastho  rekhayā''liṅgitastayā||tataḥ  saṃplāvayan
devīmikāro bindurucyate|tasmāllokottarā   kācillokottarasukhapradā||lakṣmīrakṣīṇavibhavā
seyamīkārarūpiṇī|enāṃ  saptākṣarīṃ  devīṃ  trailokyajñānaśuddhitaḥ||vārāhīmavadadvīro 
heruko herukīmimām|caṇḍamālamalīkaṃ hi viśvamasyāḥ  prakāśyate||ata evāha bhagavān caṇḍālīmapi
herukīm||ata eva mūlatantrasyādikārikāyām-"athāto  rahasyaṃ vakṣye"ityasmin "tata
iti nirmāṇacakrasthitavajravārāhīsvarūpādakārād repheṇa sūryarūpaśikhayā sukhacakrasthitasaṃvararūpasya
hakārasya sparśanādvindoḥspandanam"iti caṇḍālīyogaṃ vyākhyātavān bhagavānasmadguruḥ|
etattu sadgurucaraṇaīrdāsapādaīrnandipādāt karṇākarṇikayā'dhigatya prakāśitam| ata
eva mahatā[mā]mnāyatvādavadhānamapi vidheyaṃ sadbhiḥ| saīva kiṃbhūtetyāha-udyātetyādi ūrdhvaṃ
gatā| talacakrata iti dharmasambhogamahāsukhacakraṇāttalasthitatvāt talacakraṃ nirmāṇacakram|
tato'niladhuteti apānavāyunā preritetyarthaḥ| vidyucchaṭābhāsvareti taḍillekheva
dedīpyamānā,jñānāgnirūpatvāttasyāḥ prakāśamayitvāt sarāgatvād vā| ata eva skandhadhātvāyatanadārudāhikeyaṃ
bhagavatī| darśitaṃ ca vasantatilakaṭīkāyām-kālameghapaṭalāntarocchaladvidyudugrapaṭalādhikatviṣam|sattvabhājanayugapradāhikāṃ
tvāṃ namāmi jagadambaherukīm||nābhicakrakuharāmburāśito
vajravārijasamājasaṃbhavām|saudhasārarasapānalampaṭāṃ tvāṃ namāmi vaḍavānalatviṣam||dagdhāritritayeti|
araśabdena ārā bhaṇyante,tadasyāstīti ari cakram| dagdhaṃ
niḥsvabhāvīkṛtamekarasīkṛtaṃ cakratrayaṃ dharmasambhogamahāsukhākhyaṃ yayā sā tathā| trilokamahiteti|
trayo lokāḥ svargamartyapātālāni tairmahitā| kāyavākcittairvā,tadākāreṇātmaniṣpatteḥ|
pīyūṣadhārāpluteti| pīyūṣadhārābhiḥ sukhacakrasthitahaṃkārasantāpānantaragalatsudhādīdhitisudhādhārābhiḥ
plutā āpyāyitā,sakalavikalpakalākalāpasamūlonmūlanasaṃjātā'vicchinnasahajasukhaikalolībhūtatvāt
sthitībhūteti yāvat| ata eva tasmin samaye saiva jñānamayī
bhagavatī vyapagatajñānajñeyakaluṣā acintyarūpeṇa niṣpādanīyā yogadharaiḥ| etadeva spaṣṭayatibuddhajñānarasāvileti|
buddho'kṣobhyo vajravārijasamājasaṃyamasamāsāditamaṇimūlamadhyāgro
viramaprāgdeśīyaḥ parameśvaro binduḥ,tasmādyadudbhūtaṃ jñānaṃ prathamopabhuktakumārīsuratavat,asamarasaviśeṣāsvādavat,mūkadṛṣṭaviśiṣṭasvapnavat
,svasaṃvedanamaprakāśyaṃ tattvaṃ
tasya rasāsvādanam,tenāvilā tadekaniṣṭhā anavasareti yāvat| ata eva vikaluṣā| kaluṣaṃ kleśā
rāgādayastairvirahitā vihīnā,teṣāmapi mahāsukha evāntarbhāvāt| uktaṃ ca-yatra yatra mano
yāti jñeyaṃ tatra niyojayet|calitvā yāsyate kutra sarvameva hi tanmayam||tathā ca-yena yena
hi bhāvena manaḥ saṃyujyate nṛṇām|tena tanmayatāṃ yāti viśvarūpo maṇiryathā||athavā ke
sukhe ruṣā roṣo yasmāttat kaluṣaṃ virāgaḥ,kapirekā (kapīlikā)ditvānniruktatvādvā rephasya
latvam,tena rahitā|kaluṣaṃ pāpaṃ vā virāgavilakṣaṇasya pāpasyābhāvāt| pāpamapi virāga eva|
tathā cāryadevapādāḥ-na virāgātparaṃ pāpaṃ puṇyaṃ na sukhataḥ param |iti|cyutirvirāgasaṃbhūtirvirāgād
duḥkhasambhavaḥ|duḥkhād dhātukṣayaḥ puṃsāṃ kṣayānmṛtyuḥ prajāyate||iti||sānandasandohadeti|
ānandā viramāntāstaireva saha viśveṣāṃ samyagdoha ākarṣaṇaṃ nirābhāsīkaraṇaṃ
yatra sa ānandasandohaḥ,taṃ dadātīti tathā| athavā samyagdṛśyante nirābhāsīkriyante indriyaviṣayavijñānānyaneneti
sandohaḥ sahajānandaḥ| ānandā viramāntāstaiḥ sahita ekarasatāmāpannaścāsau
sandohaśceti sānandasandohaḥ,taṃ dadātīti tathā| athavā seti vārāhikāviśeṣaṇam|
ānandasandohaḥ srakcandanavanitādyupabhogaīrlaukikī sukhasampattiḥ lokottarā vā tatpradātrītyarthaḥ|
enāṃ bhagavatīmārādhayatāmāstāṃ laukiko'bhyudayo lokottaramapi sukhamiti bhāvaḥ|
uktaṃ cātraiva sādhane "ayantu saukhyasādhanaṃ dadātīti"| svānandasandohadetipāṭhe dvandvamaṇimūlamaṇimadhyamaṇyagrāvagatavipākavicitrādicatuḥ
kṣaṇalakṣaṇacaturānandāmandāvabodhāt
śobhanamānandānāṃ sandohaṃ samūhaṃ dadātīti tathā| etenaivaitaduktaṃ bhavati-etasyā eva
bhagavatyāḥ prasādād durlabhadhyānakṣaṇalakṣaṇamutpadyate| anyathā kathaṃ na susthasya talādadhasthasya
bindoravasthānamṛte kamalakiñjalkaṃ svakīyamiva ānandasandohamarpayatīti vā|
bhāvābhāvavicāraṇāvirahiteti bhāvābhāvau śāśvatocchedau saṃvṛtivivṛtyaṃśau,tayorvicāraṇā
svarūpanirūpaṇaṃ tena virahitā viyuktā| tatkṣaṇādekarasatāpattau śūnyatākaruṇā'bhinnameva
rūpaṃ siddhamantra iva śāśvatocchede piśācadampatīkasya sāmyātkāraṇamutpadyate| yadāsmāttadvicāraṇāt
dattajalāñjaliryominīreva śeṣaṃ sukhamanubhavatīti|vyākhyānāntaramapi-utpannakramayogamadhikṛtya
vigrahavatīmapi sahajarūpiṇīmapi devīmāha-udyātetyādi|sā vārāhikā pātviti
sambandhaḥ| āvṛṇoti viśvamiti vāraḥ kleśajñeyasvarūpamāvaraṇadvayaṃ tamāhatavatī vārāhī|
etatpakṣe'pyupadeśāyāto vārāhīśabdaḥ pratipādyate |vāśabdo vāgatītārthe rephaḥ sarvarasaikatā|nityasvānubhavo'kāro
hakāro'nāhataṃ sukham||vidaḥ prajñāsvabhāvatvājjīvaṃ tena nidarśitam|evaṃ
piṇḍīkṛtārtheyaṃ(na)vārāhītattvamucyate||uktaṃ ca saṃvarākhye siddhācāryakṛṣṇapādaiḥ-vākpathātītavāśabdo
rākārākāravarjitaḥ|hetvanupalabdhihīkāraṃ vārāhīśabdakīrtitam||iti||udyātā
talacakrata iti| talaśabdo'dhaḥsvabhāvārthe'pi prayujyate| talaṃ svarūpaṃ prabhāsvaraṃ
śūnyateti yāvat,tadeva cakram,sakalavikalpocchedakatvāt| tasmāttaraṅgalekheva jaladhestadabhinnaīvodyātā
samutthitāpraṇidhānādeva sāmarthyāditi bhāvaḥ | akāraḥ praśleṣo vātra
śūnyatāpratipādako draṣṭavyaḥ | tenātra talacakrata iti boddhavyam| aniladhuteti| anilaśabdena
tadyogādanilasamārūḍhaṃ vijñānamabhidhīyate,yathā mañcāḥ krośantīti mañce sthitā
eva puruṣā abhidhīyante,tena prāṇavāyuvāhanena vijñānena dhutā niṣpīḍitā nirāsaṅgarūpeṇa
nartata ityarthaḥ| yadidaṃ sapavanaṃ vijñānaṃ līnaṃ bhaved viśvamapi na racayet| ata evātra
prayatnaḥ kartavyaḥ| etadarthameva sahajarūpiṇīyaṃ devī varṇacihnādirahitā sakalavāgviṣayātītāpi
śakradhanuriva gandharvanagaramiva vicitramākāśacitraṃ pañcavarṇapañcaratnavinirgatapañcaraśmisamūhamiva
sitakapālapītaśavakṛṣṇakartiharitaikapatākikādinānāvicitrayogiyoginīmadhye
militameva bandhūkakusumasamapañcatathāgatātmakabhāvakapraṇidhānacittaratnavaśādātmani
nirmalāntargaganadeśe nirmitavatī bhagavatī| ata evākārarūpiṇī ca devī,ukāreṇāmoghasiddhirūpapavanena
saha samarasatāmāpannā vaṃkārarūpiṇī ca nirmitavatī nirmāṇacakram,etadabhimukhīkaraṇānavasaracittasyaiva
pavanayornirodhādakṛtrimapadaprāpteḥ|uktañca śrīhevajre-bhāvenaiva
vimucyante vajragarbha mahākṛpā|badhyante bhāvabandhena mucyante tatparijñayā||iti|tathā
ca-bhāva eva paraṃ mitraṃ bhāva eva paraṃ ripuḥ|śuddhaḥ pīyūṣatāṃ gacchedaśuddho
viṣato'dhikaḥ||vidyucchaṭābhāsvareti| sakaladuḥkhaharakiraṇabharadedīpyamānetyarthaḥ| dagdhāritritayeti|
dagdhamanupalambhīkṛtamindriyaviṣayavijñānasvarūpamaritrayaṃ śatrutrayaṃ yayā|
athavā dagdhā bhasmasātkṛtā moharāgadveṣā yayā| trilokamahiteti| trayo lokāḥ kāyavākcittaṃ
taīstadākāreṇātmaniṣpatteḥ| mahitā satkṛtā| devīrūpeṇātmaniṣpādanameva devī pūjeti bhāvaḥ|
pīyūṣadhārāpluteti| pīyūṣamiva pīyūṣaṃ sukham,anupamasukhadhārāsnātetyarthaḥ| buddhajñānarasāvileti|
buddho yathāsvarūpavastubodhaḥ| tathā śrīhevajre-"buddho'haṃ vastubodhanād"iti|
tadeva jñānaṃ tattvaṃ tatra rasa āsvādastenānābhogenā''vilā militā| vikaluṣeti| kaluṣaṃ
kleśādi rāgādayo vikalpā vā,tena rahitā| ānandasandohadeti| ānandasandohapariśodhayitrī|
'daīp'śodhane,ānandatrayāṇāaṃ tadrūpeṇāgrahaṇāt,sahaje vā'ntarbhāvāt| svānandasandohadeti
pakṣe sva ātmā satkāyadṛṣṭirvā tadviṣaya ānando abhiniveśaḥ,tasya sandoho'vicchinnā pravṛttiḥ,tasya
khaṇḍayitrī|'do'khaṇḍane| ata eva bhāvābhāvavicāraṇāvirahiteti| bhāvaḥ trayopalambhaḥ,abhāva
ucchedaḥ,tayorvicāraṇā grāhakacittaṃ tena virahitā|uktaṃ ca bhagavatyā-"asti
taccittaṃ yaccittamacittamiti"nirmāṇāridineśamaṇḍalagatā kādyādivarṇāvṛtāprojjvālajvalanojjvalā'mṛtasavā
sūkṣmābjasūtropamā |vidyā buddhakadambakaṃ dahati yā cakratrayodbhedinīsānandā
lalitordhvagā sphuratu vo vārāhikā cetasi

viśeṣārthapratipādanārthamaparaślokamāha-nirmāṇetyādi| vo yuṣmākaṃ vārāhikā pūrvavat kṛtānvayā,sphuratu
āvirbhavatu| kiṃbhūtetyāhanirmāṇāridineśamaṇḍalagatā iti| prathamato nirmāṇacakrasthitasūryamaṇḍalagatā
sthitā| tatastalacakrata udyātā| bhāvakaprauḍhacittādhipatyāditi
bhāvaḥ| kādyādivarṇāvṛteti| kakāra ādiryasyāsau kādiḥ kāliḥ| akāra ādiryasyāsau ādirāliḥ|
"ako'ki"dīrghaḥ| kakāraṣakārābhyāṃ kṣakārasya niṣpāditatvāt kṣakāraṃ parityajya ūnapañcāśadvarṇāḥ
pavanasyonapañcāśattvāt pavanapratipādakā boddhavyāḥ| ata ālikāliśabdena vāmadakṣiṇabāhu
(vāyu)dvayameva grahītavyam| etenaitaduktaṃ bhavati-prathamataḥ pavanadvayenāvṛtā
saṃvṛtā,tayorubhayorvāhvo(yvoḥ)parityāgāt,tata eva madhyamāpraveśāt paścādaniladhutā apānavāyunā
preritetyarthaḥ| saṃvṛtyā tu ālikālipaṅktidvayena vāmadakṣiṇāvartamilitena ūrdhvaśirastadavasthena
dineśamaṇḍalamevāvṛtaṃ boddhavyam| projjvālajvalanojjvaleti | prāk nirmāṇacakre
saiva vaṃkārarūpiṇī bhagavatī jvalanarāśiriva samujjvalā''sīt| tato vidyucchaṭābhāsu
(sva)rā taḍillekhevā' bhavadityarthaḥ| amṛtasaveti| amṛtasya pīyūṣasya savaḥ prasava utpattiryasyāḥ
sā tathā| sukhacakragatabhagavatyādhipatyāditi bhāvaḥ |ata eva dagdhāritritayā|
upamarditacakratritayā| sūkṣmābjasūtropameti| sūkṣmamatisūkṣmaṃ ca tadabjasūtraṃ mṛṇālasūtraṃ
ceti sūkṣmābjasūtram,saivopamā sādṛśyaṃ yasyāḥ sā tathā| anupalambhasvabhāvatvādavadhūtī
svarūpatvācca| ata eva trilokamahitā,'maha'pūjāyām|kāyavākcittānāṃ devīrūpeṇātmaniṣpādanameva
devīpūjā sakalavikalpātītātisūkṣmā| nādamātrāvaśiṣṭāyāmasyāmevāntarbhāvo yukta ityabhiprāyaḥ
| vidyeti| yā devī vid jñānarūpiṇī| vettīti vit|'vid'jñāne,kvip| ata eva pīyūṣadhārāplutā
jñānajyotirūpiṇī hi sā devī sudhāsnāteti śuddhā| yadvā pīyūṣamiva pīyūṣaṃ mahāsukhaṃ
tanmayītyarthaḥ| buddhakadambakaṃ dahati yeti| buddhakadambaḥ pañcatathāgatāsteṣāṃ kamātmānaṃ
pṛthak pṛthag bodhaṃ yā dahati niḥsvabhāvīkaroti,pañcabuddhānāmevopalambhasvarūpatvāt|
uktaṃ ca bhagavatā śrīguhyendau- 'pañcabuddhātmaku sarvajago'yam'iti| saṃdhyāvyākaraṇe'pi-'skandhā
eva hi saṃbuddhāḥ'iti| eṣāmupalambhādviśvasyaivopalambha ityarthaḥ|bhagavadbhagavatyorabhedāddevīnāmapi
grahaṇam | buddha śabdenaiva vā tadgrahaṇam| 'abuddho nāsti
sattvakaḥ'itivacanāt| ata eva buddhajñānarasāvilā yathāvad bodhamayī| vidyābuddhakadambakaṃ
dahati yeti samāsapāṭhe vitaṃ jñānaṃ yānti prāpnuvantīti vidyā locanādayaḥ| tatpakṣe sūkṣmeti
bhinnayogo'nupalambhajñānapratipādakaḥ kartavyaḥ| cakratrayodbhedinīti| cakratrayamudbhettuṃ
śīlaṃ yasyāḥ sā tathā| bhiduraśikharagatamapi sarasijodarapatitamapi bhagavantaṃ
bhagavatīmapi rajorūpiṇīmādāya cakratrayamudbhidya gacchantī veti bhāvaḥ|ata eva vikaluṣā
kleśarahitā,mahāsukhasaṃvalitatvāt| tathā cāha- sānandeti| ānando binduḥ so'śeṣānandāvāptistena
yuktaṃ kāryakāraṇam,athavā kāryakāraṇayorabhedāt sukhaṃ vā,tena mahitā ata eva svānandasandohadā
śobhanānandavṛndapradātrī,svayaṃ samarthasyaiva parānugrahopapatteḥ| lalitordhvageti|lalitena
mahārāgānubandhena madhyamānupraveśena,ūrdhvagāminītyarthaḥ| athavālalitā
advayamahārāgānubaddhā cāsau ūrdhvagā| mahāsukhacakragā ceti vā| ata eva bhāvābhāvavicāraṇāvi
rahitā mahārāgānubaddhasvarūpāyā vicāraṇā'nupapatteḥ| vicāro'pi vikṣepaḥ| sa ca mahārāgānubandhaśceti
vyāhatametat| uktañca bhagavatā-bodhāmbhodhāvanulloke kataraḥ kalpabudbudaḥ|
iti|vyākhyānāntaramapi-nirmāṇārītyādi| nirmāṇasyotpādasyāriḥ vairī śavarūpapratipāditaṃ
viśuddhanairātmyam| tatra sthitadineśamaṇḍale jñānālokamaṇḍale gatā jñātā gamiratra jñānārthaḥ,sarve
gatyarthā jñānārthā iti nyāyāt|kādyādivarṇāvṛteti| ālikālimayī| prajñārūpiṇyā
asyāḥ sakalavāṅmayasvabhāvatvāt| athavā kaśca aśca ādī yeṣāṃ te kādayaḥ svaravyañjanāni,teṣāmādivarṇo'kārastena
rūpeṇāvṛtā saṃvṛtā,athavā kādayaḥ ka ca ṭa ta pa ya śa svarūpāḥ sapta
vargāḥ| teṣāmādiḥ ṣoḍaśakalāsvarūpo'kāraḥ| tena rūpeṇa saṃvṛtā,akārasyaiva sarvadharmasaṃvaraṇarūpatvāt|
śrīhevajre ca-yoginyā  dehamadhyastham akārasaṃvarasthitam|yathā bāhyaṃ
tathā'dhyātmaṃ saṃvaraṃ tat prakāśitam||iti||ekākṣarāyāmapi  prajñāpāramitāyāmasyaiva suviśuddhadharmadhātusvarūpeṇa
pratipāditatvāt| projjvālajvalanojjvaleti| viśvavisarpāṅgagabhastibharabhāsvaraśarīrā|amṛtasaveti|
amṛtaṃ mokṣaḥ sa eva savaḥ prasavo yasyāḥ sā tathā | sūkṣmābjasūtropameti|
atisūkṣmābjaprabhavarūpatvāt| vidyeti| sahajaprajñārūpiṇī| athavā yā
devī vit akṛtrimajñānamayītyarthaḥ| buddhakadambakaṃ dahati yeti| buddhāḥ śrāvakapratyekāsteṣāṃ
kadambakaṃ kutsitamambakaṃ kudṛṣṭirevaikamātmānaṃ damayiṣyāmītyādyadhimokṣaḥ,taddahati
yā tasya nāśamayītyarthaḥ| sattvārthaniṣṭhatvāt tasyāḥ| tathā ca vaibhāṣikasya vaiśeṣikamatānupraveśe
bhagavadvacanamapi-varaṃ jetavane ramye śṛgālatvaṃ vrajāmyaham|na tu vaibhā(śe)ṣikaṃ
mokṣaṃ gautamo gantumarhati||iti|yadvā buddhakadambā viṣayaviṣayiṇastān dahati anupalambhe
niyojayatītyarthaḥ| cakratrayodbhedinīti| cakratrayaṃ kāyavākcittasvarūpam,tebhya
eva viśakalitebhyo viśiṣṭadṛṣṭicchedaprasaṅgāt,tad bhettuṃ vidārayituṃ śīlaṃ yasyāḥ sā
tathā| sānandeti sahajānandasvabhāvā| lalitordhvageti| lalitena mahārāgeṇa ūrdhvamatiśayitamavāggocaramarthaṃ
gacchantī prāpnuvatītyarthaḥ

praṇipatya vajrapūrvāṃ vārāhīṃ vajrayoginīṃ śirasā |svasmṛtaye vakṣye'haṃ tattvajñānasya saṃsiddhim

namaskāradvāreṇābhidheyaṃ pratipādayannāha-praṇipatyetyādi| ahaṃ tattvajñānasaṃsiddhiṃ samyaksiddhimupādāya
vakṣya iti sambandhaḥ| kāraṇe kāryopacārāt| tattvaṃ svaparavikalpātītamanirvacanīyasatsukharūpaṃ
tadvat tadjñānaṃ svasaṃvedanaṃ ceti tattvajñānam| tathā coktaṃ śrīhevajre-'satsukhatvena
tattvañca'iti| kiṃkṛtvetyāha-vārāhīṃ praṇipatyeti| ubhayacaṇḍālīrūpiṇīṃ
sahajarūpiṇīṃ namaskṛtyetyarthaḥ| vajrapūrvāmiti| vajra eva pūrvaṃ yasyāstāṃ vajravārāhīmabhedyajñānasvabhāvāmityarthaḥ|
vajrayoginīmiti| vajreṇa bindunā mahāsukhena vā yogaḥ saṃyogo
yasyāḥ sā tathā| śiraseti mastakena| svasmṛtaya iti| ātmanaḥ smaraṇāya| auddhatyaparihāro'sya
vākyārthaḥ

[ityāśīrvādābhidhānam ]

