[atha śiṣyānugrahavidhiḥ]adhyeṣitaśca bahuśaḥ śiṣyaiḥ kṛtamaṇḍalaiḥ padābjanataiḥ |mantrī tithau
daśamyāṃ vidadhītānugrahaṃ teṣām

śiṣyānugrahavidhimāha- adhyeṣita ityādi| mantrī gurusteṣāṃ  śiṣyāṇāmanugrahaṃ vidadhīteti sambandhaḥ|
adhyeṣitaśceti| śiṣyairbahuśo yācitaḥ| cakāra evārthaḥ| kṛtamaṇḍalairiti| kṛtagurumaṇḍalaiḥ|
padābjanatairiti pādapadmapatitaiḥ| tithau daśamyāmiti| kṛṣṇāyāmanyāsāṃ samayatithitvenāsvīkārāt|
yoginīnāmanupalambhasvarūpatvāt kṛṣṇapakṣa evādhikārāt

saṃpūjya mantrarūpāṃ devīṃ cakrasthitāṃ vihitayogaḥ |ādāya mantrajaptaṃ paramādyaṃ niṣkramet
tasmāt

guroḥ kṛtyāntaramāha- saṃpūjyetyādi| mantrī niṣkramediti sambandhaḥ| tasmāditi devīpūjāsthānāt|
kiṃkṛtvetyāha-saṃpūjyeti| devīmabhyarcya| mantrarūpāmiti mantroddhārasthitamantrarūpām|
cakrasthitāmiti| sasindūramukuratalalikhitatrikoṇacakrasthitām| tathā ca-tridalasaroruhamadhye
sindūrakṣodadhūsare mukure|mantramayīmabhilikhitāṃ gururapi saṃpūjya nirgacchet||iti
sādhanavibhaṅge'smadguravaḥ| vihitayoga iti| kṛtabāhyādhyātmaprajñāsaṅgaḥ| prathamaṃ kiñcinmadanapānasamuttejitacittavīraḥ
,dūrotsāritavikalpagaṇaḥ samullāsitaśūnyatā ca| tataḥ prajñāsaṅgena
samupajātaparamānando vihitayoga ityāmnāyaḥ| ādāyeti gṛhītvā| paramādyaṃ madanasahitapātram|
mantrajaptamiti| pre (trya)kṣarādhiṣṭhitam| śiṣyatoṣaṇārthaṃ svayameva pātraṃ
gṛhītvā nirgacchedityarthaḥ

atha vihitapañcamaṇḍalamūrdhvasthaṃ dattadakṣiṇaṃ śiṣyam |kusumasrajaṃ dadhānaṃ dhyātakekanāthaṃ
guruḥ paśyet

guroḥ kṛtyāntaramāha-athetyādi| athānantaraṃ guruḥ śiṣyaṃ paśyediti sambandhaḥ| vihitapañcamaṇḍalamūrdhvasthamiti|
vihitapañcamaṇḍalamadhye maṇḍalamūrdhani samupasthitam| ūrdhvasthitamityupadeśād
boddhavyam| ūrdhvasthamiti yogavibhāgād vā| tatpakṣe ca maṇḍalamadhyasthamityupadeśaḥ|
gomayādinā vinā mantraṃ pañcamaṇḍalikā kartavyetyāmnāyaḥ| vihitapañcatathāgatamaṇḍalaṃ
śiṣyaṃ paśyediti ca paramparāṃ kecinmanyante| dattadakṣiṇamiti| dhanakanakadāsadāsīsvaśarīraniryātanāni
samīham| kusumastrajaṃ dadhānamiti| īṣadvikasitasaṃpuṭīkṛtya (ta)hastadvayena
puṣpamālādharam| dhyātake(ka)nāthamiti| dhyātaḥ ka eva ke śirasi nātho gururyena
sa tathā| āveśamutpādayituṃ paśyedityabhiprāyaḥ

tadanu ca yathoktaṃ devīcakraṃ prodyanmarīcikaṃ rayavat |dhyātvā'ntavāsigātre vajrabhṛt tasya
sandadyāt

aparakṛtyamāha-tadanu cetyādi| tadanu darśanānantaraṃ vajraṃ bibhartīti vajrabhṛnmadanapātraṃ
tasya śiṣyasya gururdadyādarpayediti sambandhaḥ| dhyātveti| cintayitvā| yathoktaṃ devīcakraṃ
sindūrapātasamayoktatrikoṇacakram|prodyanmarīcikamiti sphuratkiraṇaṃ ca| rayavaditi vegena
bhramat| antavāsigātra iti| śiṣyasya śarīre| nābheradhobhāge dharmodayāyāmityupadeśād
boddhavyam| antevāsīti pāṭhe trayodaśamātratvāt chandobhaṅga ityanuktasamāso na svīkartavyaḥ|
etadgāthārtha upadeśād boddhavya iti kecidenāṃ na likhya(kha)ntyapīti cakropadeśo likhyate|ādau
ca yallohitapuṣpapūrvamanāmikālekhyamavādicakram|trikoṇakaṃ tadvidadhīta dhīmān
sū va kṣamiti tryaṅgulamujjvalañca||sindūrapāte tridalaṃ saroruhaṃ bāṇāgnisaṃkhyākṣaramantrapūrṇam|vakārayuktaṃ
varaṭakañca kuryāt diśāsu ca svastikamabdhisaṃkhyam||śrīvajradevīkamale'pi
kāmye dharmodayāntargatamantracakram|yaduktamāsīttadapi trikoṇaṃ bhrameccakra
(laṃ)jñānavidāṃvaraṃ ca||śiṣyasya cāveśavidhau saroruhaṃ nābheradhaḥ sadgurubhāvanīyam|yanmantrapūrṇaṃ
tadapi trikoṇaṃ ṣaṭkoṇamāmnāyavihīnameva||paṭe sarojaṃ tridalaṃ vidadhyād yatrāsti
devī svayamekikaiva|ṣaḍdevatīvṛndavibhūṣitaṃ vā ṣaṭkoṇametaddvitayañca dṛṣṭam||bhūmau
punarmaṇḍalakṛtyakāle ṣaṭkoṇamantraujamuṣanti santaḥ|devyaśca pūjyāḥ ṣaḍapīha koṇe pūrvādiṣu
svastikamaṇḍalaṃ ca

evaṃ syādāveśastasyotkalikā prakampanaṃ bāṣpaḥ |pāto jñānotpādaḥ svāsārūpyaṃ cāpi paripāṭayāḥ

āveśalakṣaṇamāha- evamityādi| evaṃ krameṇa tasya śiṣyasya| āveśo devatādhiṣṭhānaṃ syāditi sambandhaḥ|
āveśalakṣaṇamāha-utkaliketyādi| utkalikā romāñcaḥ| prakampanaṃ prakṛṣṭakampaḥ| bāṣpo
lolāpātaḥ| pātaḥ patanam| jñānotpādaḥ bhūtabhaviṣyadvartamānajñānalābhaḥ| sarvameva kathayatīti
bhāvaḥ| svā (sā)rūpyaṃ ceti| anayā paripāṭyā āviṣṭasya śiṣyasya svarūpaparijñānamapi
bhavenna kevalamāveśa ityarthaḥ| vinā svarūpaparijñānaṃ śiṣyānugrahānupapatteḥ

tadanu kathayet samādhiṃ pūjāmantraṃ ca vajrayoginyāḥ |śraddhānvitasya guṇino gurubuddhābhinnasadbhakteḥ

anuttarakṛtyamāha- tadanvityādi| śiṣyajijñāsanānantaram| guruḥ samādhiṃ kathayediti sambandhaḥ|
pūjāmantraṃ ca vajrayoginyā iti| kiravaktrāyāḥ pūjārthaṃ vihitaṃ mantramapi kathayet|
śraddhānvitasyeti| satyaratnatrayakarmaphalādisaṃjātasampratyayasya| buddho'sti,dharmo'sti,
saṃgho'sti,pāpamasti,puṇyamastītyādiviśiṣṭavāsanāvāsitāntaḥ karaṇasyeti bhāvaḥ| guṇina
iti| aśeṣaguṇaśālinaḥ| gurubuddhābhinnasadbhakteriti| guruśca buddhaśca gurubuddhau,tayorabhinnā
samyag bhaktiryasya sa tathā| tathā coktam-gururbuddho gururdharmo guruḥ saṃghastathaiva
ca| iti|ata eva nāthāṅkaka ityuktam| vairocanasthāne gurorevopādānāt

kathayenna yogamenaṃ sadyaḥ pratyayakaraṃ susiddhaṃ vā |śraddhāvirahitamanaso bhaktivihīnasya
śiṣyasya

niṣedhamāha- enaṃ yogaṃ śiṣyasya na kathayenna prakāśayet| kiṃbhūtasyetyāha-śraddhāvirahitamanasa
iti| śraddhātyaktacittasya| bhaktivihīnasyeti| gurubuddhayorabhaktasya| sadyaḥ pratyayakaramiti|
acirapratītijananam| saṃpratyayakaramiti pāṭhe mātrādhikaṃ ṣaṣṭhagaṇabhaṅgaśca|
susiddhaṃ veti suṣṭhu siddhi[manta]mapi suniṣpannaṃ vā| susiddhidamiti pāṭho'pyapapāṭhaḥ|
pūrvoktadoṣaprasaṅgāt

vidadhāti yastu pūjāṃ devīcakrasya mantrayuktasya |tasyāpayānti bhayānyaṣṭau pāpāni ca mahānti

anuśaṃsāmāha- vidadhātītyādi| tasya yogino bhayānyapayānti naśyantīti sambandhaḥ| aṣṭāviti harikaridahanaprabhṛtijanitāni|
pāpānīti pañcānantaryaprabhṛtīni| mahāntīti samucchritāni bhayāni|
upaśamakāraṇamāha- vidadhātītyādi| yo yogī devīcakrasya bhagavatyāḥ ṣaḍā(ḍa)racakrasya
pūjāṃ karoti tasyetyarthaḥ| mantrayuktasyeti| devīmantraṣaḍayoginīmantrakṛtārcanasya|
athavā pūrvoktasindūramantrasaṃpūrṇatrikoṇasya

durbhagatā dāridrayaṃ vyādhijarāduḥkhadaurmanasyāni |bhramakalikaluṣakleśāḥ pīḍā nānāvidhāścāpi

aparānuśaṃsāmāha- durbhagatetyādi| durbhagatā lokeṣvasaubhāgyam| dāridrayaṃ niḥsvatā| vyādhiḥ
kaṣṭādiḥ| jarā vārdhakyam| duḥkhaṃ kāyacittopahatiḥ| daurmanasyaṃ cittaduḥkham| bhramo bhrāntiradharme
dharmabuddhiḥ,yathā tīrthikānāṃ hiṃsā svargāya| kalirvivādaḥ| kaluṣaṃ pāpaṃ
kalimāhātmyopadiṣṭakaluṣaṃ vā| kleśā rāgadveṣamohāḥ| pīḍā nānāvidhāśceti| nānāprakārabhūtapretapiśācādyupadravāśceti|
cakāraḥ samuccaye| apiśabda evārthe| apayāntīti pūrvoktaślokena
sambandhaḥ

yo japati cakramantraṃ dhyātvā hṛdaye nirodhavācā'sau |prāpnotyaṣṭau siddhīḥ pañcābhijñāstathāṣṭaguṇān

aparānuśaṃsāmāha-yo japatītyādi| asau aṣṭau siddhirañjanaguṭikādīni prāpnotīti sambandhaḥ pañcābhijñā
iti| divyacakṣuḥ,divyaśrotram ,paracittajñānam ,ākāśagamanam,pūrvanivāsānusmṛtiśca|
tathā'ṣṭaguṇāniti| daśabalavaiśāradyādīn,aṇimādīn vā| ya ityādi| yaścakrasahitaṃ mantraṃ
dhyātvā hṛdaye manasi nidhāya| japati,tasya syādevetyarthaḥ|  nirodhavāceti vāksaṃyamena

dhyāyati yaḥ kiravaktrāṃ pratidivasaṃ yatnataścatuḥsandhyam |hariharahiraṇyagarbhairjetumaśakyāṃ
mṛtiṃ jayati

aparānuśaṃsāmāha- dhyāyatītyādi| yaḥ kiravaktrāṃ kolamukhīṃ dhyāyati atiyogena manasyāropayati|
sa mṛtiṃ jayatīti sambandhaḥ| kiṃbhūtāṃ mṛtimityāha-hariharetyādi| keśavādibhirapi jetumaśakyāmaparājitāmityarthaḥ|
pratidivasamiti nityameva| yatnata iti pūjādipuraḥsaram| catuḥsandhyamiti
prabhātamadhyāhnasāyāhnārdharātreṣu

vastrānnapānadhanadhānyaviśālabhūmi-prāsādadivyaśayanāsanasādhanāni |tasyodbhavanti dayitā vividhāśca
vidyāyo bhāvayatyaśanikolamukhīṃ sacakrām

iti tattvajñānasaṃsiddhau sānuśaṃsāśiṣyānugrahavidhiḥ ||aparānuśaṃsāmāha- vastrānnetyādi| yo'śanikolamukhīṃ
vajrakolāsyāṃ bhāvayati tasya vastrādaya udbhavanti sampadyanta iti sambandhaḥ|
sacakrāmiti| dharmodayamadhyamantrapūrṇacakrasahitām| vastraṃ cīnāṃśukam| annaṃ bhakṣādikam|
pānaṃ pānakādi| dhanaṃ ratnādi| dhānyaṃ yavagodhūmādi| viśālabhūmiḥ vipulatarā vasundharā|
prāsādo ramaṇīyagṛham| divyaśayanaṃ vicitraratnakhacitapaṭatūlikā| āsanaṃ siṃhāsanādi|
sādhanaṃ gajavājiprabhṛtayaḥ| dayitāśceti hṛdayaṅgamā yuvatayaḥ| vividhā iti nānāprakāraśṛṅgāragītavādyābhijñāḥ|
divyā iti devairapi kāmyāḥ

iti marmakalikāyāṃ tattvajñānasaṃsiddhipañjikāyāṃ śiṣyānugrahavidhiḥ ||

